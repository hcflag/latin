urn:cts:latinLit:phi0690.phi002:1.1	Quid faciat laetas segetes, quo sidere terram
urn:cts:latinLit:phi0690.phi002:1.2	vertere, Maecenas, ulmisque adiungere vitis
urn:cts:latinLit:phi0690.phi002:1.3	conveniat, quae cura boum, qui cultus habendo
urn:cts:latinLit:phi0690.phi002:1.4	sit pecori, apibus quanta experientia parcis,
urn:cts:latinLit:phi0690.phi002:1.5	hinc canere incipiam. Vos, o clarissima mundi
urn:cts:latinLit:phi0690.phi002:1.6	lumina, labentem caelo quae ducitis annum,
urn:cts:latinLit:phi0690.phi002:1.7	Liber et alma Ceres, vestro si munere tellus
urn:cts:latinLit:phi0690.phi002:1.8	Chaoniam pingui glandem mutavit arista,
urn:cts:latinLit:phi0690.phi002:1.9	poculaque inventis Acheloia miscuit uvis;
urn:cts:latinLit:phi0690.phi002:1.10	et vos, agrestum praesentia numina, Fauni,
urn:cts:latinLit:phi0690.phi002:1.11	ferte simul Faunique pedem Dryadesque puellae:
urn:cts:latinLit:phi0690.phi002:1.12	Munera vestra cano. Tuque o, cui prima frementem
urn:cts:latinLit:phi0690.phi002:1.13	fudit equum magno tellus percussa tridenti,
urn:cts:latinLit:phi0690.phi002:1.14	Neptune; et cultor nemorum, cui pinguia Ceae
urn:cts:latinLit:phi0690.phi002:1.15	ter centum nivei tondent dumeta iuvenci;
urn:cts:latinLit:phi0690.phi002:1.16	ipse nemus linquens patrium saltusque Lycaei,
urn:cts:latinLit:phi0690.phi002:1.17	Pan, ovium custos, tua si tibi Maenala curae,
urn:cts:latinLit:phi0690.phi002:1.18	adsis, o Tegeaee, favens, oleaeque Minerva
urn:cts:latinLit:phi0690.phi002:1.19	inventrix, uncique puer monstrator aratri,
urn:cts:latinLit:phi0690.phi002:1.20	et teneram ab radice ferens, Silvane, cupressum,
urn:cts:latinLit:phi0690.phi002:1.21	dique deaeque omnes, studium quibus arva tueri,
urn:cts:latinLit:phi0690.phi002:1.22	quique novas alitis non ullo semine fruges,
urn:cts:latinLit:phi0690.phi002:1.23	quique satis largum caelo demittitis imbrem;
urn:cts:latinLit:phi0690.phi002:1.24	tuque adeo, quem mox quae sint habitura deorum
urn:cts:latinLit:phi0690.phi002:1.25	concilia, incertum est, urbisne invisere, Caesar,
urn:cts:latinLit:phi0690.phi002:1.26	terrarumque velis curam et te maximus orbis
urn:cts:latinLit:phi0690.phi002:1.27	auctorem frugum tempestatumque potentem
urn:cts:latinLit:phi0690.phi002:1.28	accipiat, cingens materna tempora myrto,
urn:cts:latinLit:phi0690.phi002:1.29	an deus inmensi venias maris ac tua nautae
urn:cts:latinLit:phi0690.phi002:1.30	numina sola colant, tibi serviat ultima Thule
urn:cts:latinLit:phi0690.phi002:1.31	teque sibi generum Tethys emat omnibus undis,
urn:cts:latinLit:phi0690.phi002:1.32	anne novum tardis sidus te mensibus addas,
urn:cts:latinLit:phi0690.phi002:1.33	qua locus Erigonen inter Chelasque sequentis
urn:cts:latinLit:phi0690.phi002:1.34	panditur—ipse tibi iam bracchia contrahit ardens
urn:cts:latinLit:phi0690.phi002:1.35	Scorpius et caeli iusta plus parte reliquit—
urn:cts:latinLit:phi0690.phi002:1.36	quidquid eris,—nam te nec sperant Tartara regem
urn:cts:latinLit:phi0690.phi002:1.37	nec tibi regnandi veniat tam dira cupido,
urn:cts:latinLit:phi0690.phi002:1.38	quamvis Elysios miretur Graecia campos
urn:cts:latinLit:phi0690.phi002:1.39	nec repetita sequi curet Proserpina matrem—
urn:cts:latinLit:phi0690.phi002:1.40	da facilem cursum atque audacibus adnue coeptis
urn:cts:latinLit:phi0690.phi002:1.41	ignarosque viae mecum miseratus agrestis
urn:cts:latinLit:phi0690.phi002:1.42	ingredere et votis iam nunc adsuesce vocari.
urn:cts:latinLit:phi0690.phi002:1.43	Vere novo, gelidus canis cum montibus humor
urn:cts:latinLit:phi0690.phi002:1.44	liquitur et Zephyro putris se glaeba resolvit,
urn:cts:latinLit:phi0690.phi002:1.45	depresso incipiat iam tum mihi taurus aratro
urn:cts:latinLit:phi0690.phi002:1.46	ingemere et sulco attritus splendescere vomer.
urn:cts:latinLit:phi0690.phi002:1.47	Illa seges demum votis respondet avari
urn:cts:latinLit:phi0690.phi002:1.48	agricolae, bis quae solem, bis frigora sensit;
urn:cts:latinLit:phi0690.phi002:1.49	illius inmensae ruperunt horrea messes.
urn:cts:latinLit:phi0690.phi002:1.50	At prius ignotum ferro quam scindimus aequor,
urn:cts:latinLit:phi0690.phi002:1.51	ventos et varium caeli praediscere morem
urn:cts:latinLit:phi0690.phi002:1.52	cura sit ac patrios cultusque habitusque locorum
urn:cts:latinLit:phi0690.phi002:1.53	et quid quaeque ferat regio et quid quaeque recuset.
urn:cts:latinLit:phi0690.phi002:1.54	Hic segetes, illic veniunt felicius uvae,
urn:cts:latinLit:phi0690.phi002:1.55	arborei fetus alibi, atque iniussa virescunt
urn:cts:latinLit:phi0690.phi002:1.56	gramina. Nonne vides, croceos ut Tmolus odores,
urn:cts:latinLit:phi0690.phi002:1.57	India mittit ebur, molles sua tura Sabaei,
urn:cts:latinLit:phi0690.phi002:1.58	at Chalybes nudi ferrum, virosaque Pontus
urn:cts:latinLit:phi0690.phi002:1.59	castorea, Eliadum palmas Epiros equarum.
urn:cts:latinLit:phi0690.phi002:1.60	Continuo has leges aeternaque foedera certis
urn:cts:latinLit:phi0690.phi002:1.61	inposuit natura locis, quo tempore primum
urn:cts:latinLit:phi0690.phi002:1.62	Deucalion vacuum lapides iactavit in orbem,
urn:cts:latinLit:phi0690.phi002:1.63	unde homines nati, durum genus. Ergo age, terrae
urn:cts:latinLit:phi0690.phi002:1.64	pingue solum primis extemplo a mensibus anni
urn:cts:latinLit:phi0690.phi002:1.65	fortes invertant tauri glaebasque iacentis
urn:cts:latinLit:phi0690.phi002:1.66	pulverulenta coquat maturis solibus aestas;
urn:cts:latinLit:phi0690.phi002:1.67	at si non fuerit tellus fecunda, sub ipsum
urn:cts:latinLit:phi0690.phi002:1.68	Arcturum tenui sat erit suspendere sulco:
urn:cts:latinLit:phi0690.phi002:1.69	illic, officiant laetis ne frugibus herbae,
urn:cts:latinLit:phi0690.phi002:1.70	hic, sterilem exiguus ne deserat humor harenam.
urn:cts:latinLit:phi0690.phi002:1.71	Alternis idem tonsas cessare novalis
urn:cts:latinLit:phi0690.phi002:1.72	et segnem patiere situ durescere campum;
urn:cts:latinLit:phi0690.phi002:1.73	aut ibi flava seres mutato sidere farra,
urn:cts:latinLit:phi0690.phi002:1.74	unde prius laetum siliqua quassante legumen
urn:cts:latinLit:phi0690.phi002:1.75	aut tenuis fetus viciae tristisque lupini
urn:cts:latinLit:phi0690.phi002:1.76	sustuleris fragilis calamos silvamque sonantem.
urn:cts:latinLit:phi0690.phi002:1.77	Urit enim lini campum seges, urit avenae,
urn:cts:latinLit:phi0690.phi002:1.78	urunt Lethaeo perfusa papavera somno:
urn:cts:latinLit:phi0690.phi002:1.79	sed tamen alternis facilis labor, arida tantum
urn:cts:latinLit:phi0690.phi002:1.80	ne saturare fimo pingui pudeat sola neve
urn:cts:latinLit:phi0690.phi002:1.81	effetos cinerem inmundum iactare per agros.
urn:cts:latinLit:phi0690.phi002:1.82	Sic quoque mutatis requiescunt fetibus arva;
urn:cts:latinLit:phi0690.phi002:1.83	nec nulla interea est inaratae gratia terrae.
urn:cts:latinLit:phi0690.phi002:1.84	Saepe etiam sterilis incendere profuit agros
urn:cts:latinLit:phi0690.phi002:1.85	atque levem stipulam crepitantibus urere flammis:
urn:cts:latinLit:phi0690.phi002:1.86	sive inde occultas viris et pabula terrae
urn:cts:latinLit:phi0690.phi002:1.87	pinguia concipiunt, sive illis omne per ignem
urn:cts:latinLit:phi0690.phi002:1.88	excoquitur vitium atque exsudat inutilis humor,
urn:cts:latinLit:phi0690.phi002:1.89	seu pluris calor ille vias et caeca relaxat
urn:cts:latinLit:phi0690.phi002:1.90	spiramenta, novas veniat qua sucus in herbas,
urn:cts:latinLit:phi0690.phi002:1.91	seu durat magis et venas adstringit hiantis,
urn:cts:latinLit:phi0690.phi002:1.92	ne tenues pluviae rapidive potentia solis
urn:cts:latinLit:phi0690.phi002:1.93	acrior aut Boreae penetrabile frigus adurat.
urn:cts:latinLit:phi0690.phi002:1.94	Multum adeo, rastris glaebas qui frangit inertis
urn:cts:latinLit:phi0690.phi002:1.95	vimineasque trahit cratis, iuvat arva, neque illum
urn:cts:latinLit:phi0690.phi002:1.96	flava Ceres alto nequiquam spectat Olympo;
urn:cts:latinLit:phi0690.phi002:1.97	et qui, proscisso quae suscitat aequore terga,
urn:cts:latinLit:phi0690.phi002:1.98	rursus in obliquum verso perrumpit aratro,
urn:cts:latinLit:phi0690.phi002:1.99	exercetque frequens tellurem atque imperat arvis.
urn:cts:latinLit:phi0690.phi002:1.100	Humida solstitia atque hiemes orate serenas,
urn:cts:latinLit:phi0690.phi002:1.101	agricolae; hiberno laetissima pulvere farra,
urn:cts:latinLit:phi0690.phi002:1.102	laetus ager: nullo tantum se Mysia cultu
urn:cts:latinLit:phi0690.phi002:1.103	iactat et ipsa suas mirantur Gargara messis.
urn:cts:latinLit:phi0690.phi002:1.104	Quid dicam, iacto qui semine comminus arva
urn:cts:latinLit:phi0690.phi002:1.105	insequitur cumulosque ruit male pinguis harenae
urn:cts:latinLit:phi0690.phi002:1.106	deinde satis fluvium inducit rivosque sequentis
urn:cts:latinLit:phi0690.phi002:1.107	et, cum exustus ager morientibus aestuat herbis,
urn:cts:latinLit:phi0690.phi002:1.108	ecce supercilio clivosi tramitis undam
urn:cts:latinLit:phi0690.phi002:1.109	elicit. illa cadens raucum per levia murmur
urn:cts:latinLit:phi0690.phi002:1.110	saxa ciet, scatebrisque arentia temperat arva.
urn:cts:latinLit:phi0690.phi002:1.111	Quid qui, ne gravidis procumbat culmus aristis,
urn:cts:latinLit:phi0690.phi002:1.112	luxuriem segetum tenera depascit in herba,
urn:cts:latinLit:phi0690.phi002:1.113	cum primum sulcos aequant sata. quique paludis
urn:cts:latinLit:phi0690.phi002:1.114	collectum humorem bibula deducit harena.
urn:cts:latinLit:phi0690.phi002:1.115	Praesertim incertis si mensibus amnis abundans
urn:cts:latinLit:phi0690.phi002:1.116	exit et obducto late tenet omnia limo,
urn:cts:latinLit:phi0690.phi002:1.117	unde cavae tepido sudant humore lacunae.
urn:cts:latinLit:phi0690.phi002:1.118	Nec tamen, haec cum sint hominumque boumque labores
urn:cts:latinLit:phi0690.phi002:1.119	versando terram experti, nihil inprobus anser
urn:cts:latinLit:phi0690.phi002:1.120	Strymoniaeque grues et amaris intiba fibris
urn:cts:latinLit:phi0690.phi002:1.121	officiunt aut umbra nocet. Pater ipse colendi
urn:cts:latinLit:phi0690.phi002:1.122	haud facilem esse viam voluit, primusque per artem
urn:cts:latinLit:phi0690.phi002:1.123	movit agros curis acuens mortalia corda
urn:cts:latinLit:phi0690.phi002:1.124	nec torpere gravi passus sua regna veterno.
urn:cts:latinLit:phi0690.phi002:1.125	Ante Iovem nulli subigebant arva coloni;
urn:cts:latinLit:phi0690.phi002:1.126	ne signare quidem aut partiri limite campum
urn:cts:latinLit:phi0690.phi002:1.127	fas erat: in medium quaerebant ipsaque tellus
urn:cts:latinLit:phi0690.phi002:1.128	omnia liberius nullo poscente ferebat.
urn:cts:latinLit:phi0690.phi002:1.129	Ille malum virus serpentibus addidit atris
urn:cts:latinLit:phi0690.phi002:1.130	praedarique lupos iussit pontumque moveri,
urn:cts:latinLit:phi0690.phi002:1.131	mellaque decussit foliis ignemque removit
urn:cts:latinLit:phi0690.phi002:1.132	et passim rivis currentia vina repressit,
urn:cts:latinLit:phi0690.phi002:1.133	ut varias usus meditando extunderet artis
urn:cts:latinLit:phi0690.phi002:1.134	paulatim et sulcis frumenti quaereret herbam.
urn:cts:latinLit:phi0690.phi002:1.136	Tunc alnos primum fluvii sensere cavatas;
urn:cts:latinLit:phi0690.phi002:1.137	navita tum stellis numeros et nomina fecit,
urn:cts:latinLit:phi0690.phi002:1.138	Pleiadas, Hyadas, claramque Lycaonis Arcton;
urn:cts:latinLit:phi0690.phi002:1.139	tum laqueis captare feras et fallere visco
urn:cts:latinLit:phi0690.phi002:1.140	inventum et magnos canibus circumdare saltus;
urn:cts:latinLit:phi0690.phi002:1.141	atque alius latum funda iam verberat amnem
urn:cts:latinLit:phi0690.phi002:1.142	alta petens, pelagoque alius trahit humida lina;
urn:cts:latinLit:phi0690.phi002:1.143	tum ferri rigor atque argutae lamina serrae,—
urn:cts:latinLit:phi0690.phi002:1.144	nam primi cuneis scindebant fissile lignum
urn:cts:latinLit:phi0690.phi002:1.145	tum variae venere artes. Labor omnia vicit
urn:cts:latinLit:phi0690.phi002:1.146	inprobus et duris urgens in rebus egestas.
urn:cts:latinLit:phi0690.phi002:1.147	Prima Ceres ferro mortalis vertere terram
urn:cts:latinLit:phi0690.phi002:1.148	instituit, cum iam glandes atque arbuta sacrae
urn:cts:latinLit:phi0690.phi002:1.149	deficerent silvae et victum Dodona negaret.
urn:cts:latinLit:phi0690.phi002:1.150	Mox et frumentis labor additus, ut mala culmos
urn:cts:latinLit:phi0690.phi002:1.151	esset robigo segnisque horreret in arvis
urn:cts:latinLit:phi0690.phi002:1.152	carduus; intereunt segetes, subit aspera silva,
urn:cts:latinLit:phi0690.phi002:1.153	lappaeque tribolique, interque nitentia culta
urn:cts:latinLit:phi0690.phi002:1.154	infelix lolium et steriles dominantur avenae.
urn:cts:latinLit:phi0690.phi002:1.155	Quod nisi et adsiduis herbam insectabere rastris,
urn:cts:latinLit:phi0690.phi002:1.156	et sonitu terrebis aves, et ruris opaci
urn:cts:latinLit:phi0690.phi002:1.157	falce premes umbras votisque vocaveris imbrem,
urn:cts:latinLit:phi0690.phi002:1.158	heu magnum alterius frustra spectabis acervum,
urn:cts:latinLit:phi0690.phi002:1.159	concussaque famem in silvis solabere quercu.
urn:cts:latinLit:phi0690.phi002:1.160	Dicendum et, quae sint duris agrestibus arma,
urn:cts:latinLit:phi0690.phi002:1.161	quis sine nec potuere seri nec surgere messes:
urn:cts:latinLit:phi0690.phi002:1.162	vomis et inflexi primum grave robur aratri
urn:cts:latinLit:phi0690.phi002:1.163	tardaque Eleusinae matris volventia plaustra
urn:cts:latinLit:phi0690.phi002:1.164	tribulaque traheaeque et iniquo pondere rastri;
urn:cts:latinLit:phi0690.phi002:1.165	virgea praeterea Celei vilisque supellex,
urn:cts:latinLit:phi0690.phi002:1.166	arbuteae crates et mystica vannus Iacchi.
urn:cts:latinLit:phi0690.phi002:1.167	Omnia quae multo ante memor provisa repones,
urn:cts:latinLit:phi0690.phi002:1.168	si te digna manet divini gloria ruris.
urn:cts:latinLit:phi0690.phi002:1.169	Continuo in silvis magna vi flexa domatur
urn:cts:latinLit:phi0690.phi002:1.170	in burim et curvi formam accipit ulmus aratri.
urn:cts:latinLit:phi0690.phi002:1.171	Huic a stirpe pedes temo protentus in octo,
urn:cts:latinLit:phi0690.phi002:1.172	binae aures, duplici aptantur dentalia dorso
urn:cts:latinLit:phi0690.phi002:1.173	caeditur et tilia ante iugo levis altaque fagus,
urn:cts:latinLit:phi0690.phi002:1.174	stivaque, quae currus a tergo torqueat imos,
urn:cts:latinLit:phi0690.phi002:1.175	et suspensa focis explorat robora fumus.
urn:cts:latinLit:phi0690.phi002:1.176	Possum multa tibi veterum praecepta referre,
urn:cts:latinLit:phi0690.phi002:1.177	ni refugis tenuisque piget cognoscere curas.
urn:cts:latinLit:phi0690.phi002:1.178	Area cum primis ingenti aequanda cylindro
urn:cts:latinLit:phi0690.phi002:1.179	et vertenda manu et creta solidanda tenaci,
urn:cts:latinLit:phi0690.phi002:1.180	ne subeant herbae neu pulvere victa fatiscat,
urn:cts:latinLit:phi0690.phi002:1.181	tum variae inludant pestes: saepe exiguus mus
urn:cts:latinLit:phi0690.phi002:1.182	sub terris posuitque domos atque horrea fecit,
urn:cts:latinLit:phi0690.phi002:1.183	aut oculis capti fodere cubilia talpae,
urn:cts:latinLit:phi0690.phi002:1.184	inventusque cavis bufo et quae plurima terrae
urn:cts:latinLit:phi0690.phi002:1.185	monstra ferunt, populatque ingentem farris acervum
urn:cts:latinLit:phi0690.phi002:1.186	curculio atque inopi metuens formica senectae.
urn:cts:latinLit:phi0690.phi002:1.187	Contemplator item, cum se nux plurima silvis
urn:cts:latinLit:phi0690.phi002:1.188	induet in florem et ramos curvabit olentis.
urn:cts:latinLit:phi0690.phi002:1.189	Si superant fetus, pariter frumenta sequentur
urn:cts:latinLit:phi0690.phi002:1.190	magnaque cum magno veniet tritura calore;
urn:cts:latinLit:phi0690.phi002:1.191	at si luxuria foliorum exuberat umbra,
urn:cts:latinLit:phi0690.phi002:1.192	nequiquam pinguis palea teret area culmos.
urn:cts:latinLit:phi0690.phi002:1.193	Semina vidi equidem multos medicare serentis
urn:cts:latinLit:phi0690.phi002:1.194	et nitro prius et nigra perfundere amurca,
urn:cts:latinLit:phi0690.phi002:1.195	grandior ut fetus siliquis fallacibus esset,
urn:cts:latinLit:phi0690.phi002:1.196	et, quamvis igni exiguo, properata maderent.
urn:cts:latinLit:phi0690.phi002:1.197	Vidi lecta diu et multo spectata labore
urn:cts:latinLit:phi0690.phi002:1.198	degenerare tamen, ni vis humana quot annis
urn:cts:latinLit:phi0690.phi002:1.199	maxima quaeque manu legeret. Sic omnia fatis
urn:cts:latinLit:phi0690.phi002:1.200	in peius ruere ac retro sublapsa referri,
urn:cts:latinLit:phi0690.phi002:1.201	non aliter, quam qui adverso vix flumine lembum
urn:cts:latinLit:phi0690.phi002:1.202	remigiis subigit, si bracchia forte remisit,
urn:cts:latinLit:phi0690.phi002:1.203	atque illum in praeceps prono rapit alveus amni.
urn:cts:latinLit:phi0690.phi002:1.204	Praeterea tam sunt Arcturi sidera nobis
urn:cts:latinLit:phi0690.phi002:1.205	Haedorumque dies servandi et lucidus Anguis,
urn:cts:latinLit:phi0690.phi002:1.206	quam quibus in patriam ventosa per aequora vectis
urn:cts:latinLit:phi0690.phi002:1.207	pontus et ostriferi fauces temptantur Abydi.
urn:cts:latinLit:phi0690.phi002:1.208	Libra die somnique pares ubi fecerit horas
urn:cts:latinLit:phi0690.phi002:1.209	et medium luci atque umbris iam dividit orbem,
urn:cts:latinLit:phi0690.phi002:1.210	exercete, viri, tauros, serite hordea campis
urn:cts:latinLit:phi0690.phi002:1.211	usque sub extremum brumae intractabilis imbrem;
urn:cts:latinLit:phi0690.phi002:1.212	nec non et lini segetem et Cereale papaver
urn:cts:latinLit:phi0690.phi002:1.213	tempus humo tegere et iamdudum incumbere aratris,
urn:cts:latinLit:phi0690.phi002:1.214	dum sicca tellure licet, dum nubila pendent.
urn:cts:latinLit:phi0690.phi002:1.215	Vere fabis satio; tum te quoque, Medica, putres
urn:cts:latinLit:phi0690.phi002:1.216	accipiunt sulci et milio venit annua cura,
urn:cts:latinLit:phi0690.phi002:1.217	candidus auratis aperit cum cornibus annum
urn:cts:latinLit:phi0690.phi002:1.218	Taurus et averso cedens Canis occidit astro.
urn:cts:latinLit:phi0690.phi002:1.219	At si triticeam in messem robustaque farra
urn:cts:latinLit:phi0690.phi002:1.220	exercebis humum solisque instabis aristis,
urn:cts:latinLit:phi0690.phi002:1.221	ante tibi Eoae Atlantides abscondantur
urn:cts:latinLit:phi0690.phi002:1.222	Gnosiaque ardentis decedat stella Coronae,
urn:cts:latinLit:phi0690.phi002:1.223	debita quam sulcis committas semina quamque
urn:cts:latinLit:phi0690.phi002:1.224	invitae properes anni spem credere terrae.
urn:cts:latinLit:phi0690.phi002:1.225	Multi ante occasum Maiae coepere; sed illos
urn:cts:latinLit:phi0690.phi002:1.226	exspectata seges vanis elusit avenis.
urn:cts:latinLit:phi0690.phi002:1.227	Si vero viciamque seres vilemque phaselum
urn:cts:latinLit:phi0690.phi002:1.228	nec Pelusiacae curam aspernabere lentis,
urn:cts:latinLit:phi0690.phi002:1.229	haud obscura cadens mittet tibi signa Bootes:
urn:cts:latinLit:phi0690.phi002:1.230	incipe et ad medias sementem extende pruinas.
urn:cts:latinLit:phi0690.phi002:1.231	Idcirco certis dimensum partibus orbem
urn:cts:latinLit:phi0690.phi002:1.232	per duodena regit mundi Sol aureus astra.
urn:cts:latinLit:phi0690.phi002:1.233	Quinque tenent caelum zonae; quarum una corusco
urn:cts:latinLit:phi0690.phi002:1.234	semper sole rubens et torrida semper ab igni;
urn:cts:latinLit:phi0690.phi002:1.235	quam circum extremae dextra laevaque trahuntur
urn:cts:latinLit:phi0690.phi002:1.236	caeruleae, glacie concretae atque imbribus atris;
urn:cts:latinLit:phi0690.phi002:1.237	has inter mediamque duae mortalibus aegris
urn:cts:latinLit:phi0690.phi002:1.238	munere concessae divom, et via secta per ambas,
urn:cts:latinLit:phi0690.phi002:1.239	obliquus qua se signorum verteret ordo.
urn:cts:latinLit:phi0690.phi002:1.240	Mundus, ut ad Scythiam Rhipaeasque arduus arces
urn:cts:latinLit:phi0690.phi002:1.241	consurgit, premitur Libyae devexus in austros.
urn:cts:latinLit:phi0690.phi002:1.242	Hic vertex nobis semper sublimis; at illum
urn:cts:latinLit:phi0690.phi002:1.243	sub pedibus Styx atra videt Manesque profundi.
urn:cts:latinLit:phi0690.phi002:1.244	Maximus hic flexu sinuoso elabitur Anguis
urn:cts:latinLit:phi0690.phi002:1.245	circum perque duas in morem fluminis Arctos,
urn:cts:latinLit:phi0690.phi002:1.246	Arctos Oceani metuentis aequore tingui.
urn:cts:latinLit:phi0690.phi002:1.247	Illic, ut perhibent, aut intempesta silet nox,
urn:cts:latinLit:phi0690.phi002:1.248	semper et obtenta densentur nocte tenebrae,
urn:cts:latinLit:phi0690.phi002:1.249	aut redit a nobis Aurora diemque reducit;
urn:cts:latinLit:phi0690.phi002:1.250	nosque ubi primus equis Oriens adflavit anhelis,
urn:cts:latinLit:phi0690.phi002:1.251	illic, sera rubens accendit lumina Vesper.
urn:cts:latinLit:phi0690.phi002:1.252	Hinc tempestates dubio praediscere caelo
urn:cts:latinLit:phi0690.phi002:1.253	possumus, hinc messisque diem tempusque serendi,
urn:cts:latinLit:phi0690.phi002:1.254	et quando infidum remis inpellere marmor
urn:cts:latinLit:phi0690.phi002:1.255	conveniat, quando armatas deducere classis,
urn:cts:latinLit:phi0690.phi002:1.256	aut tempestivam silvis evertere pinum.
urn:cts:latinLit:phi0690.phi002:1.257	Nec frustra signorum obitus speculamur et ortus,
urn:cts:latinLit:phi0690.phi002:1.258	temporibusque parem diversis quattuor annum.
urn:cts:latinLit:phi0690.phi002:1.259	Frigidus agricolam si quando continet imber,
urn:cts:latinLit:phi0690.phi002:1.260	multa, forent quae mox caelo properanda sereno,
urn:cts:latinLit:phi0690.phi002:1.261	maturare datur: durum procudit arator
urn:cts:latinLit:phi0690.phi002:1.262	vomeris obtunsi dentem, cavat arbore lintres,
urn:cts:latinLit:phi0690.phi002:1.263	aut pecori signum aut numeros inpressit acervis.
urn:cts:latinLit:phi0690.phi002:1.264	Exacuunt alii vallos furcasque bicornis
urn:cts:latinLit:phi0690.phi002:1.265	atque Amerina parant lentae retinacula viti.
urn:cts:latinLit:phi0690.phi002:1.266	Nunc facilis rubea texatur fiscina virga,
urn:cts:latinLit:phi0690.phi002:1.267	nunc torrete igni fruges, nunc frangite saxo.
urn:cts:latinLit:phi0690.phi002:1.268	Quippe etiam festis quaedam exercere diebus
urn:cts:latinLit:phi0690.phi002:1.269	fas et iura sinunt; rivos deducere nulla
urn:cts:latinLit:phi0690.phi002:1.270	religio vetuit, segeti praetendere saepem,
urn:cts:latinLit:phi0690.phi002:1.271	insidias avibus moliri, incendere vepres,
urn:cts:latinLit:phi0690.phi002:1.272	balantumque gregem fluvio mersare salubri.
urn:cts:latinLit:phi0690.phi002:1.273	Saepe oleo tardi costas agitator aselli
urn:cts:latinLit:phi0690.phi002:1.274	vilibus aut onerat pomis, lapidemque revertens
urn:cts:latinLit:phi0690.phi002:1.275	incusum aut atrae massam picis urbe reportat.
urn:cts:latinLit:phi0690.phi002:1.276	Ipsa dies alios alio dedit ordine Luna
urn:cts:latinLit:phi0690.phi002:1.277	felicis operum. Quintam fuge: pallidus Orcus
urn:cts:latinLit:phi0690.phi002:1.278	Eumenidesque satae; tum partu Terra nefando
urn:cts:latinLit:phi0690.phi002:1.279	Coeumque Iapetumque creat saevumque Typhoea
urn:cts:latinLit:phi0690.phi002:1.280	et coniuratos caelum rescindere fratres.
urn:cts:latinLit:phi0690.phi002:1.281	Ter sunt conati inponere Pelio Ossam
urn:cts:latinLit:phi0690.phi002:1.282	scilicet, atque Ossae frondosum involvere Olympum;
urn:cts:latinLit:phi0690.phi002:1.283	ter pater exstructos disiecit fulmine montis.
urn:cts:latinLit:phi0690.phi002:1.284	Septima post decimam felix et ponere vitem
urn:cts:latinLit:phi0690.phi002:1.285	et prensos domitare boves et licia telae
urn:cts:latinLit:phi0690.phi002:1.286	addere: nona fugae melior, contraria furtis.
urn:cts:latinLit:phi0690.phi002:1.287	Multa adeo gelida melius se nocte dedere,
urn:cts:latinLit:phi0690.phi002:1.288	aut cum sole novo terras inrorat Eous.
urn:cts:latinLit:phi0690.phi002:1.289	Nocte leves melius stipulae, nocte arida prata
urn:cts:latinLit:phi0690.phi002:1.290	tondentur, noctes lentus non deficit humor.
urn:cts:latinLit:phi0690.phi002:1.291	Et quidam seros hiberni ad luminis ignis
urn:cts:latinLit:phi0690.phi002:1.292	pervigilat ferroque faces inspicat acuto;
urn:cts:latinLit:phi0690.phi002:1.293	interea longum cantu solata laborem
urn:cts:latinLit:phi0690.phi002:1.294	arguto coniunx percurrit pectine telas,
urn:cts:latinLit:phi0690.phi002:1.295	aut dulcis musti Volcano decoquit humorem
urn:cts:latinLit:phi0690.phi002:1.296	et foliis undam trepidi despumat aeni.
urn:cts:latinLit:phi0690.phi002:1.297	At rubicunda Ceres medio succiditur aestu
urn:cts:latinLit:phi0690.phi002:1.298	et medio tostas aestu terit area fruges.
urn:cts:latinLit:phi0690.phi002:1.299	Nudus ara, sere nudus; hiems ignava colono.
urn:cts:latinLit:phi0690.phi002:1.300	Frigoribus parto agricolae plerumque fruuntur
urn:cts:latinLit:phi0690.phi002:1.301	mutuaque inter se laeti convivia curant.
urn:cts:latinLit:phi0690.phi002:1.302	Invitat genialis hiems curasque resolvit,
urn:cts:latinLit:phi0690.phi002:1.303	ceu pressae cum iam portum tetigere carinae,
urn:cts:latinLit:phi0690.phi002:1.304	puppibus et laeti nautae inposuere coronas.
urn:cts:latinLit:phi0690.phi002:1.305	Sed tamen et quernas glandes tum stringere tempus
urn:cts:latinLit:phi0690.phi002:1.306	et lauri bacas oleamque cruentaque myrta,
urn:cts:latinLit:phi0690.phi002:1.307	tum gruibus pedicas et retia ponere cervis
urn:cts:latinLit:phi0690.phi002:1.308	auritosque sequi lepores, tum figere dammas,
urn:cts:latinLit:phi0690.phi002:1.309	stuppea torquentem Balearis verbera fundae,
urn:cts:latinLit:phi0690.phi002:1.310	cum nix alta iacet, glaciem cum flumina trudunt.
urn:cts:latinLit:phi0690.phi002:1.311	Quid tempestates autumni et sidera dicam,
urn:cts:latinLit:phi0690.phi002:1.312	atque, ubi iam breviorque dies et mollior aestas,
urn:cts:latinLit:phi0690.phi002:1.313	quae vigilanda viris. vel cum ruit imbriferum ver,
urn:cts:latinLit:phi0690.phi002:1.314	spicea iam campis cum messis inhorruit et cum
urn:cts:latinLit:phi0690.phi002:1.315	frumenta in viridi stipula lactentia turgent.
urn:cts:latinLit:phi0690.phi002:1.316	Saepe ego, cum flavis messorem induceret arvis
urn:cts:latinLit:phi0690.phi002:1.317	agricola et fragili iam stringeret hordea culmo,
urn:cts:latinLit:phi0690.phi002:1.318	omnia ventorum concurrere proelia vidi,
urn:cts:latinLit:phi0690.phi002:1.319	quae gravidam late segetem ab radicibus imis
urn:cts:latinLit:phi0690.phi002:1.320	sublimem expulsam eruerent; ita turbine nigro
urn:cts:latinLit:phi0690.phi002:1.321	ferret hiems culmumque levem stipulasque volantis.
urn:cts:latinLit:phi0690.phi002:1.322	Saepe etiam inmensum caelo venit agmen aquarum
urn:cts:latinLit:phi0690.phi002:1.323	et foedam glomerant tempestatem imbribus atris
urn:cts:latinLit:phi0690.phi002:1.324	collectae ex alto nubes; ruit arduus aether
urn:cts:latinLit:phi0690.phi002:1.325	et pluvia ingenti sata laeta boumque labores
urn:cts:latinLit:phi0690.phi002:1.326	diluit; inplentur fossae et cava flumina crescunt
urn:cts:latinLit:phi0690.phi002:1.327	cum sonitu fervetque fretis spirantibus aequor.
urn:cts:latinLit:phi0690.phi002:1.328	Ipse pater media nimborum in nocte corusca
urn:cts:latinLit:phi0690.phi002:1.329	fulmina molitur dextra; quo maxuma motu
urn:cts:latinLit:phi0690.phi002:1.330	terra tremit; fugere ferae et mortalia corda
urn:cts:latinLit:phi0690.phi002:1.331	per gentis humilis stravit pavor; ille flagranti
urn:cts:latinLit:phi0690.phi002:1.332	aut Athon aut Rhodopen aut alta Ceraunia telo
urn:cts:latinLit:phi0690.phi002:1.333	deicit; ingeminant austri et densissimus imber;
urn:cts:latinLit:phi0690.phi002:1.334	nunc nemora ingenti vento, nunc litora plangunt.
urn:cts:latinLit:phi0690.phi002:1.335	Hoc metuens caeli menses et sidera serva,
urn:cts:latinLit:phi0690.phi002:1.336	frigida Saturni sese quo stella receptet,
urn:cts:latinLit:phi0690.phi002:1.337	quos ignis caelo Cyllenius erret in orbis.
urn:cts:latinLit:phi0690.phi002:1.338	In primis venerare deos atque annua magnae
urn:cts:latinLit:phi0690.phi002:1.339	sacra refer Cereri laetis operatus in herbis
urn:cts:latinLit:phi0690.phi002:1.340	extremae sub casum hiemis, iam vere sereno.
urn:cts:latinLit:phi0690.phi002:1.341	Tum pingues agni et tum mollissima vina,
urn:cts:latinLit:phi0690.phi002:1.342	tum somni dulces densaeque in montibus umbrae.
urn:cts:latinLit:phi0690.phi002:1.343	Cuncta tibi Cererem pubes agrestis adoret;
urn:cts:latinLit:phi0690.phi002:1.344	cui tu lacte favos et miti dilue Baccho,
urn:cts:latinLit:phi0690.phi002:1.345	terque novas circum felix eat hostia fruges,
urn:cts:latinLit:phi0690.phi002:1.346	omnis quam chorus et socii comitentur ovantes,
urn:cts:latinLit:phi0690.phi002:1.347	et Cererem clamore vocent in tecta; neque ante
urn:cts:latinLit:phi0690.phi002:1.348	falcem maturis quisquam supponat aristis,
urn:cts:latinLit:phi0690.phi002:1.349	quam Cereri torta redimitus tempora quercu
urn:cts:latinLit:phi0690.phi002:1.350	det motus incompositos et carmina dicat.
urn:cts:latinLit:phi0690.phi002:1.351	Atque haec ut certis possemus discere signis,
urn:cts:latinLit:phi0690.phi002:1.352	aestusque pluviasque et agentis frigora ventos,
urn:cts:latinLit:phi0690.phi002:1.353	ipse Pater statuit, quid menstrua Luna moneret,
urn:cts:latinLit:phi0690.phi002:1.354	quo signo caderent austri, quid saepe videntes
urn:cts:latinLit:phi0690.phi002:1.355	agricolae propius stabulis armenta tenerent.
urn:cts:latinLit:phi0690.phi002:1.356	Continuo ventis surgentibus aut freta ponti
urn:cts:latinLit:phi0690.phi002:1.357	incipiunt agitata tumescere et aridus altis
urn:cts:latinLit:phi0690.phi002:1.358	montibus audiri fragor aut resonantia longe
urn:cts:latinLit:phi0690.phi002:1.359	litora misceri et nemorum increbrescere murmur.
urn:cts:latinLit:phi0690.phi002:1.360	Iam sibi tum a curvis male temperat unda carinis,
urn:cts:latinLit:phi0690.phi002:1.361	cum medio celeres revolant ex aequore mergi
urn:cts:latinLit:phi0690.phi002:1.362	clamoremque ferunt ad litora, cumque marinae
urn:cts:latinLit:phi0690.phi002:1.363	in sicco ludunt fulicae notasque paludes
urn:cts:latinLit:phi0690.phi002:1.364	deserit atque altam supra volat ardea nubem.
urn:cts:latinLit:phi0690.phi002:1.365	Saepe etiam stellas vento inpendente videbis
urn:cts:latinLit:phi0690.phi002:1.366	praecipitis caelo labi noctisque per umbram
urn:cts:latinLit:phi0690.phi002:1.367	flammarum longos a tergo albescere tractus;
urn:cts:latinLit:phi0690.phi002:1.368	saepe levem paleam et frondes volitare caducas
urn:cts:latinLit:phi0690.phi002:1.369	aut summa nantis in aqua colludere plumas.
urn:cts:latinLit:phi0690.phi002:1.370	At Boreae de parte trucis cum fulminat et cum
urn:cts:latinLit:phi0690.phi002:1.371	Eurique Zephyrique tonat domus: omnia plenis
urn:cts:latinLit:phi0690.phi002:1.372	rura natant fossis atque omnis navita ponto
urn:cts:latinLit:phi0690.phi002:1.373	humida vela legit. Numquam inprudentibus imber
urn:cts:latinLit:phi0690.phi002:1.374	obfuit: aut illum surgentem vallibus imis
urn:cts:latinLit:phi0690.phi002:1.375	aëriae fugere grues, aut bucula caelum
urn:cts:latinLit:phi0690.phi002:1.375	suspiciens patulis captavit naribus auras,
urn:cts:latinLit:phi0690.phi002:1.376	aut arguta lacus circumvolitavit hirundo
urn:cts:latinLit:phi0690.phi002:1.377	et veterem in limo ranae cecinere querelam.
urn:cts:latinLit:phi0690.phi002:1.378	Saepius et tectis penetralibus extulit ova
urn:cts:latinLit:phi0690.phi002:1.380	angustum formica terens iter et bibit ingens
urn:cts:latinLit:phi0690.phi002:1.381	arcus et e pastu decedens agmine magno
urn:cts:latinLit:phi0690.phi002:1.382	corvorum increpuit densis exercitus alis.
urn:cts:latinLit:phi0690.phi002:1.383	Iam variae pelagi volucres et quae Asia circum
urn:cts:latinLit:phi0690.phi002:1.384	dulcibus in stagnis rimantur prata Caystri,
urn:cts:latinLit:phi0690.phi002:1.385	certatim largos umeris infundere rores:
urn:cts:latinLit:phi0690.phi002:1.386	nunc caput obiectare fretis, nunc currere in undas
urn:cts:latinLit:phi0690.phi002:1.387	et studio incassum videas gestire lavandi.
urn:cts:latinLit:phi0690.phi002:1.388	Tum cornix plena pluviam vocat inproba voce
urn:cts:latinLit:phi0690.phi002:1.389	et sola in sicca secum spatiatur harena.
urn:cts:latinLit:phi0690.phi002:1.390	Ne nocturna quidem carpentes pensa puellae
urn:cts:latinLit:phi0690.phi002:1.391	nescivere hiemem, testa cum ardente viderent
urn:cts:latinLit:phi0690.phi002:1.392	scintillare oleum et putris concrescere fungos.
urn:cts:latinLit:phi0690.phi002:1.393	Nec minus ex imbri soles et aperta serena
urn:cts:latinLit:phi0690.phi002:1.394	prospicere et certis poteris cognoscere signis:
urn:cts:latinLit:phi0690.phi002:1.395	nam neque tum stellis acies obtunsa videtur,
urn:cts:latinLit:phi0690.phi002:1.396	nec fratris radiis obnoxia surgere Luna,
urn:cts:latinLit:phi0690.phi002:1.397	tenuia nec lanae per caelum vellera ferri;
urn:cts:latinLit:phi0690.phi002:1.398	non tepidum ad solem pinnas in litore pandunt
urn:cts:latinLit:phi0690.phi002:1.399	dilectae Thetidi alcyones, non ore solutos
urn:cts:latinLit:phi0690.phi002:1.400	inmundi meminere sues iactare maniplos.
urn:cts:latinLit:phi0690.phi002:1.401	At nebulae magis ima petunt campoque recumbunt,
urn:cts:latinLit:phi0690.phi002:1.402	solis et occasum servans de culmine summo
urn:cts:latinLit:phi0690.phi002:1.403	nequiquam seros exercet noctua cantus.
urn:cts:latinLit:phi0690.phi002:1.404	Adparet liquido sublimis in aëre Nisus
urn:cts:latinLit:phi0690.phi002:1.405	et pro purpureo poenas dat Scylla capillo:
urn:cts:latinLit:phi0690.phi002:1.406	quacumque illa levem fugiens secat aethera pinnis,
urn:cts:latinLit:phi0690.phi002:1.407	ecce inimicus, atrox, magno stridore per auras
urn:cts:latinLit:phi0690.phi002:1.408	insequitur Nisus; qua se fert Nisus ad auras,
urn:cts:latinLit:phi0690.phi002:1.409	illa levem fugiens raptim secat aethera pinnis
urn:cts:latinLit:phi0690.phi002:1.410	Tum liquidas corvi presso ter gutture voces
urn:cts:latinLit:phi0690.phi002:1.411	aut quater ingeminant, et saepe cubilibus altis
urn:cts:latinLit:phi0690.phi002:1.412	nescio qua praeter solitum dulcedine laeti
urn:cts:latinLit:phi0690.phi002:1.413	inter se in foliis strepitant; iuvat imbribus actis
urn:cts:latinLit:phi0690.phi002:1.414	progeniem parvam dulcisque revisere nidos;
urn:cts:latinLit:phi0690.phi002:1.415	haud equidem credo, quia sit divinitus illis
urn:cts:latinLit:phi0690.phi002:1.416	ingenium aut rerum fato prudentia maior;
urn:cts:latinLit:phi0690.phi002:1.417	verum ubi tempestas et caeli mobilis humor
urn:cts:latinLit:phi0690.phi002:1.418	mutavere vias et Iuppiter uvidus austris
urn:cts:latinLit:phi0690.phi002:1.419	denset, erant quae rara modo, et, quae densa, relaxat,
urn:cts:latinLit:phi0690.phi002:1.420	vertuntur species animorum et pectora motus
urn:cts:latinLit:phi0690.phi002:1.421	nunc alios, alios, dum nubila ventus agebat,
urn:cts:latinLit:phi0690.phi002:1.422	concipiunt: hinc ille avium concentus in agris
urn:cts:latinLit:phi0690.phi002:1.423	et laetae pecudes et ovantes gutture corvi.
urn:cts:latinLit:phi0690.phi002:1.424	Si vero solem ad rapidum lunasque sequentis
urn:cts:latinLit:phi0690.phi002:1.425	ordine respicies, numquam te crastina fallet
urn:cts:latinLit:phi0690.phi002:1.426	hora neque insidiis noctis capiere serenae.
urn:cts:latinLit:phi0690.phi002:1.427	Luna, revertentis cum primum colligit ignis,
urn:cts:latinLit:phi0690.phi002:1.428	si nigrum obscuro conprenderit aera cornu,
urn:cts:latinLit:phi0690.phi002:1.429	maxumus agricolis pelagoque parabitur imber;
urn:cts:latinLit:phi0690.phi002:1.430	at si virgineum suffuderit ore ruborem,
urn:cts:latinLit:phi0690.phi002:1.431	ventus erit; vento semper rubet aurea Phoebe.
urn:cts:latinLit:phi0690.phi002:1.432	Sin ortu quarto, namque is certissimus auctor,
urn:cts:latinLit:phi0690.phi002:1.433	pura neque obtunsis per caelum cornibus ibit,
urn:cts:latinLit:phi0690.phi002:1.434	totus et ille dies et qui nascentur ab illo
urn:cts:latinLit:phi0690.phi002:1.435	exactum ad mensem pluvia ventisque carebunt,
urn:cts:latinLit:phi0690.phi002:1.436	votaque servati solvent in litore nautae
urn:cts:latinLit:phi0690.phi002:1.437	Glauco et Panopeae et Inoo Melicertae.
urn:cts:latinLit:phi0690.phi002:1.438	Sol quoque et exoriens et cum se condet in undas
urn:cts:latinLit:phi0690.phi002:1.439	signa dabit; solem certissima signa sequuntur,
urn:cts:latinLit:phi0690.phi002:1.440	et quae mane refert et quae surgentibus astris.
urn:cts:latinLit:phi0690.phi002:1.441	Ille ubi nascentem maculis variaverit ortum
urn:cts:latinLit:phi0690.phi002:1.442	conditus in nubem medioque refugerit orbe,
urn:cts:latinLit:phi0690.phi002:1.443	suspecti tibi sint imbres; namque urget ab alto
urn:cts:latinLit:phi0690.phi002:1.444	arboribusque satisque Notus pecorique sinister.
urn:cts:latinLit:phi0690.phi002:1.445	Aut ubi sub lucem densa inter nubila sese
urn:cts:latinLit:phi0690.phi002:1.446	diversi rumpent radii aut ubi pallida surget
urn:cts:latinLit:phi0690.phi002:1.447	Tithoni croceum linquens Aurora cubile,
urn:cts:latinLit:phi0690.phi002:1.448	heu male tum mitis defendet pampinus uvas:
urn:cts:latinLit:phi0690.phi002:1.449	tam multa in tectis crepitans salit horrida grando.
urn:cts:latinLit:phi0690.phi002:1.450	Hoc etiam, emenso cum iam decedit Olympo,
urn:cts:latinLit:phi0690.phi002:1.451	profuerit meminisse magis; nam saepe videmus
urn:cts:latinLit:phi0690.phi002:1.452	ipsius in voltu varios errare colores:
urn:cts:latinLit:phi0690.phi002:1.453	caeruleus pluviam denuntiat, igneus Euros;
urn:cts:latinLit:phi0690.phi002:1.454	sin maculae incipient rutilo inmiscerier igni,
urn:cts:latinLit:phi0690.phi002:1.455	omnia tum pariter vento nimbisque videbis
urn:cts:latinLit:phi0690.phi002:1.456	fervere. Non illa quisquam me nocte per altum
urn:cts:latinLit:phi0690.phi002:1.457	ire, neque a terra moneat convellere funem.
urn:cts:latinLit:phi0690.phi002:1.458	At si, cum referetque diem condetque relatum,
urn:cts:latinLit:phi0690.phi002:1.459	lucidus orbis erit, frustra terrebere nimbis
urn:cts:latinLit:phi0690.phi002:1.460	et claro silvas cernes Aquilone moveri.
urn:cts:latinLit:phi0690.phi002:1.461	Denique quid vesper serus vehat, unde serenas
urn:cts:latinLit:phi0690.phi002:1.462	ventus agat nubes, quid cogitet humidus Auster,
urn:cts:latinLit:phi0690.phi002:1.463	sol tibi signa dabit. Solem quis dicere falsum
urn:cts:latinLit:phi0690.phi002:1.464	audeat. Ille etiam caecos instare tumultus
urn:cts:latinLit:phi0690.phi002:1.465	saepe monet fraudemque et operta tumescere bella.
urn:cts:latinLit:phi0690.phi002:1.466	Ille etiam exstincto miseratus Caesare Romam,
urn:cts:latinLit:phi0690.phi002:1.467	cum caput obscura nitidum ferrugine texit
urn:cts:latinLit:phi0690.phi002:1.468	inpiaque aeternam timuerunt saecula noctem.
urn:cts:latinLit:phi0690.phi002:1.469	Tempore quamquam illo tellus quoque et aequora ponti
urn:cts:latinLit:phi0690.phi002:1.470	obscenaeque canes inportunaeque volucres
urn:cts:latinLit:phi0690.phi002:1.471	signa dabant. Quotiens Cyclopum effervere in agros
urn:cts:latinLit:phi0690.phi002:1.472	vidimus undantem ruptis fornacibus Aetnam
urn:cts:latinLit:phi0690.phi002:1.473	flammarumque globos liquefactaque volvere saxa!
urn:cts:latinLit:phi0690.phi002:1.474	Armorum sonitum toto Germania caelo
urn:cts:latinLit:phi0690.phi002:1.475	audiit, insolitis tremuerunt motibus Alpes.
urn:cts:latinLit:phi0690.phi002:1.476	Vox quoque per lucos volgo exaudita silentis
urn:cts:latinLit:phi0690.phi002:1.477	ingens et simulacra modis pallentia miris
urn:cts:latinLit:phi0690.phi002:1.478	visa sub obscurum noctis, pecudesque locutae,
urn:cts:latinLit:phi0690.phi002:1.479	infandum! sistunt amnes terraeque dehiscunt
urn:cts:latinLit:phi0690.phi002:1.480	et maestum inlacrimat templis ebur aeraque sudant.
urn:cts:latinLit:phi0690.phi002:1.481	Proluit insano contorquens vertice silvas
urn:cts:latinLit:phi0690.phi002:1.482	fluviorum rex Eridanus camposque per omnis
urn:cts:latinLit:phi0690.phi002:1.483	cum stabulis armenta tulit. Nec tempore eodem
urn:cts:latinLit:phi0690.phi002:1.484	tristibus aut extis fibrae adparere minaces
urn:cts:latinLit:phi0690.phi002:1.485	aut puteis manare cruor cessavit et altae
urn:cts:latinLit:phi0690.phi002:1.486	per noctem resonare lupis ululantibus urbes.
urn:cts:latinLit:phi0690.phi002:1.487	Non alias caelo ceciderunt plura sereno
urn:cts:latinLit:phi0690.phi002:1.488	fulgura nec diri totiens arsere cometae.
urn:cts:latinLit:phi0690.phi002:1.489	ergo inter sese paribus concurrere telis
urn:cts:latinLit:phi0690.phi002:1.490	Romanas acies iterum videre Philippi;
urn:cts:latinLit:phi0690.phi002:1.491	nec fuit indignum superis, bis sanguine nostro
urn:cts:latinLit:phi0690.phi002:1.492	Emathiam et latos Haemi pinguescere campos.
urn:cts:latinLit:phi0690.phi002:1.493	Scilicet et tempus veniet, cum finibus illis
urn:cts:latinLit:phi0690.phi002:1.494	agricola incurvo terram molitus aratro
urn:cts:latinLit:phi0690.phi002:1.495	exesa inveniet scabra robigine pila
urn:cts:latinLit:phi0690.phi002:1.496	aut gravibus rastris galeas pulsabit inanis
urn:cts:latinLit:phi0690.phi002:1.497	grandiaque effossis mirabitur ossa sepulchris.
urn:cts:latinLit:phi0690.phi002:1.498	Di patrii, Indigetes, et Romule Vestaque mater,
urn:cts:latinLit:phi0690.phi002:1.499	quae Tuscum Tiberim et Romana Palatia servas,
urn:cts:latinLit:phi0690.phi002:1.500	hunc saltem everso iuvenem succurrere saeclo
urn:cts:latinLit:phi0690.phi002:1.501	ne prohibete! Satis iam pridem sanguine nostro
urn:cts:latinLit:phi0690.phi002:1.502	Laomedonteae luimus periuria Troiae;
urn:cts:latinLit:phi0690.phi002:1.503	iam pridem nobis caeli te regia, Caesar,
urn:cts:latinLit:phi0690.phi002:1.504	invidet atque hominum queritur curare triumphos;
urn:cts:latinLit:phi0690.phi002:1.505	quippe ubi fas versum atque nefas: tot bella per orbem,
urn:cts:latinLit:phi0690.phi002:1.506	tam multae scelerum facies; non ullus aratro
urn:cts:latinLit:phi0690.phi002:1.507	dignus honos, squalent abductis arva colonis
urn:cts:latinLit:phi0690.phi002:1.508	et curvae rigidum falces conflantur in ensem.
urn:cts:latinLit:phi0690.phi002:1.509	Hinc movet Euphrates, illinc Germania bellum;
urn:cts:latinLit:phi0690.phi002:1.510	vicinae ruptis inter se legibus urbes
urn:cts:latinLit:phi0690.phi002:1.511	arma ferunt; saevit toto Mars inpius orbe;
urn:cts:latinLit:phi0690.phi002:1.512	ut cum carceribus sese effudere quadrigae,
urn:cts:latinLit:phi0690.phi002:1.513	addunt in spatia et frustra retinacula tendens
urn:cts:latinLit:phi0690.phi002:1.514	fertur equis auriga neque audit currus habenas.
urn:cts:latinLit:phi0690.phi002:2.1	Hactenus arvorum cultus et sidera caeli,
urn:cts:latinLit:phi0690.phi002:2.2	nunc te, Bacche, canam, nec non silvestria tecum
urn:cts:latinLit:phi0690.phi002:2.3	virgulta et prolem tarde crescentis olivae.
urn:cts:latinLit:phi0690.phi002:2.4	Huc, pater o Lenaee—tuis hic omnia plena
urn:cts:latinLit:phi0690.phi002:2.5	muneribus, tibi pampineo gravidus autumno
urn:cts:latinLit:phi0690.phi002:2.6	floret ager, spumat plenis vindemia labris—
urn:cts:latinLit:phi0690.phi002:2.7	huc, pater o Lenaee, veni nudataque musto
urn:cts:latinLit:phi0690.phi002:2.8	tingue novo mecum direptis crura cothurnis.
urn:cts:latinLit:phi0690.phi002:2.9	Principio arboribus varia est natura creandis.
urn:cts:latinLit:phi0690.phi002:2.10	namque aliae nullis hominum cogentibus ipsae
urn:cts:latinLit:phi0690.phi002:2.11	sponte sua veniunt camposque et flumina late
urn:cts:latinLit:phi0690.phi002:2.12	curva tenent, ut molle siler lentaeque genestae,
urn:cts:latinLit:phi0690.phi002:2.13	populus et glauca canentia fronde salicta;
urn:cts:latinLit:phi0690.phi002:2.14	pars autem posito surgunt de semine, ut altae
urn:cts:latinLit:phi0690.phi002:2.15	castaneae nemorumque Iovi quae maxima frondet
urn:cts:latinLit:phi0690.phi002:2.16	aesculus atque habitae Grais oracula quercus.
urn:cts:latinLit:phi0690.phi002:2.17	Pullulat ab radice aliis densissima silva,
urn:cts:latinLit:phi0690.phi002:2.18	ut cerasis ulmisque; etiam Parnasia laurus
urn:cts:latinLit:phi0690.phi002:2.19	parva sub ingenti matris se subicit umbra.
urn:cts:latinLit:phi0690.phi002:2.20	Hos natura modos primum dedit, his genus omne
urn:cts:latinLit:phi0690.phi002:2.21	silvarum fruticumque viret nemorumque sacrorum.
urn:cts:latinLit:phi0690.phi002:2.22	Sunt aliae, quas ipse via sibi repperit usus.
urn:cts:latinLit:phi0690.phi002:2.23	Hic plantas tenero abscindens de corpore matrum
urn:cts:latinLit:phi0690.phi002:2.24	deposuit sulcis, hic stirpes obruit arvo
urn:cts:latinLit:phi0690.phi002:2.25	quadrifidasque sudes et acuto robore vallos;
urn:cts:latinLit:phi0690.phi002:2.26	silvarumque aliae pressos propaginis arcus
urn:cts:latinLit:phi0690.phi002:2.27	exspectant et viva sua plantaria terra;
urn:cts:latinLit:phi0690.phi002:2.28	nil radicis egent aliae summumque putator
urn:cts:latinLit:phi0690.phi002:2.29	haud dubitat terrae referens mandare cacumen.
urn:cts:latinLit:phi0690.phi002:2.30	Quin et caudicibus sectis—mirabile dictu—
urn:cts:latinLit:phi0690.phi002:2.31	truditur e sicco radix oleagina ligno.
urn:cts:latinLit:phi0690.phi002:2.32	Et saepe alterius ramos inpune videmus
urn:cts:latinLit:phi0690.phi002:2.33	vertere in alterius mutatamque insita mala
urn:cts:latinLit:phi0690.phi002:2.34	ferre pirum et prunis lapidosa rubescere corna.
urn:cts:latinLit:phi0690.phi002:2.35	Quare agite o proprios generatim discite cultus,
urn:cts:latinLit:phi0690.phi002:2.36	agricolae, fructusque feros mollite colendo,
urn:cts:latinLit:phi0690.phi002:2.37	neu segnes iaceant terrae. Iuvat Ismara Baccho
urn:cts:latinLit:phi0690.phi002:2.38	conserere atque olea magnum vestire Taburnum.
urn:cts:latinLit:phi0690.phi002:2.39	Tuque ades inceptumque una decurre laborem,
urn:cts:latinLit:phi0690.phi002:2.40	O decus, o famae merito pars maxima nostrae,
urn:cts:latinLit:phi0690.phi002:2.41	Maecenas, pelagoque volans da vela patenti;
urn:cts:latinLit:phi0690.phi002:2.42	non ego cuncta meis amplecti versibus opto,
urn:cts:latinLit:phi0690.phi002:2.43	non, mihi si linguae centum sint oraque centum,
urn:cts:latinLit:phi0690.phi002:2.44	ferrea vox; ades et primi lege litoris oram.
urn:cts:latinLit:phi0690.phi002:2.45	In manibus terrae; non hic te carmine ficto
urn:cts:latinLit:phi0690.phi002:2.46	atque per ambages et longa exorsa tenebo.
urn:cts:latinLit:phi0690.phi002:2.47	Sponte sua quae se tollunt in luminis oras,
urn:cts:latinLit:phi0690.phi002:2.48	infecunda quidem, sed laeta et fortia surgunt;
urn:cts:latinLit:phi0690.phi002:2.49	quippe solo natura subest. Tamen haec quoque, si quis
urn:cts:latinLit:phi0690.phi002:2.50	inserat aut scrobibus mandet mutata subactis,
urn:cts:latinLit:phi0690.phi002:2.51	exuerint silvestrem animum cultuque frequenti
urn:cts:latinLit:phi0690.phi002:2.52	in quascumque voles artis haud tarda sequentur.
urn:cts:latinLit:phi0690.phi002:2.53	Nec non et sterilis, quae stirpibus exit ab imis,
urn:cts:latinLit:phi0690.phi002:2.54	hoc faciat, vacuos si sit digesta per agros;
urn:cts:latinLit:phi0690.phi002:2.55	nunc altae frondes et rami matris opacant
urn:cts:latinLit:phi0690.phi002:2.56	crescentique adimunt fetus uruntque ferentem.
urn:cts:latinLit:phi0690.phi002:2.57	Iam quae seminibus iactis se sustulit arbos
urn:cts:latinLit:phi0690.phi002:2.58	tarda venit seris factura nepotibus umbram,
urn:cts:latinLit:phi0690.phi002:2.59	pomaque degenerant sucos oblita priores
urn:cts:latinLit:phi0690.phi002:2.60	et turpis avibus praedam fert uva racemos.
urn:cts:latinLit:phi0690.phi002:2.61	Scilicet omnibus est labor inpendendus et omnes
urn:cts:latinLit:phi0690.phi002:2.62	cogendae in sulcum ac multa mercede domandae.
urn:cts:latinLit:phi0690.phi002:2.63	Sed truncis oleae melius, propagine vites
urn:cts:latinLit:phi0690.phi002:2.64	respondent, solido Paphiae de robore myrtus;
urn:cts:latinLit:phi0690.phi002:2.65	plantis et durae coryli nascuntur et ingens
urn:cts:latinLit:phi0690.phi002:2.66	fraxinus Herculeaeque arbos umbrosa coronae
urn:cts:latinLit:phi0690.phi002:2.67	Chaoniique patris glandes, etiam ardua palma
urn:cts:latinLit:phi0690.phi002:2.68	nascitur et casus abies visura marinos.
urn:cts:latinLit:phi0690.phi002:2.69	Inseritur vero et fetu nucis arbutus horrida,
urn:cts:latinLit:phi0690.phi002:2.70	et steriles platani malos gessere valentis;
urn:cts:latinLit:phi0690.phi002:2.71	castaneae fagus, ornusque incanuit albo
urn:cts:latinLit:phi0690.phi002:2.72	flore piri glandemque sues fregere sub ulmis.
urn:cts:latinLit:phi0690.phi002:2.73	Nec modus inserere atque oculos inponere simplex.
urn:cts:latinLit:phi0690.phi002:2.74	Nam qua se medio trudunt de cortice gemmae
urn:cts:latinLit:phi0690.phi002:2.75	et tenuis rumpunt tunicas, angustus in ipso
urn:cts:latinLit:phi0690.phi002:2.76	fit nodo sinus: huc aliena ex arbore germen
urn:cts:latinLit:phi0690.phi002:2.77	includunt udoque docent inolescere libro.
urn:cts:latinLit:phi0690.phi002:2.78	Aut rursum enodes trunci resecantur et alte
urn:cts:latinLit:phi0690.phi002:2.79	finditur in solidum cuneis via, deinde feraces
urn:cts:latinLit:phi0690.phi002:2.80	plantae inmittuntur: nec longum tempus, et ingens
urn:cts:latinLit:phi0690.phi002:2.81	exsilit ad caelum ramis felicibus arbos
urn:cts:latinLit:phi0690.phi002:2.82	miraturque novas frondes et non sua poma.
urn:cts:latinLit:phi0690.phi002:2.83	Praeterea genus haud unum nec fortibus ulmis
urn:cts:latinLit:phi0690.phi002:2.84	nec salici lotoque neque Idaeis cyparissis,
urn:cts:latinLit:phi0690.phi002:2.85	nec pingues unam in faciem nascuntur olivae,
urn:cts:latinLit:phi0690.phi002:2.86	orchades et radii et amara pausia baca
urn:cts:latinLit:phi0690.phi002:2.87	pomaque et Alcinoi silvae, nec surculus idem
urn:cts:latinLit:phi0690.phi002:2.88	Crustumiis Syriisque piris gravibusque volemis.
urn:cts:latinLit:phi0690.phi002:2.89	Non eadem arboribus pendet vindemia nostris,
urn:cts:latinLit:phi0690.phi002:2.90	quam Methymnaeo carpit de palmite Lesbos;
urn:cts:latinLit:phi0690.phi002:2.91	sunt Thasiae vites, sunt et Mareotides albae,
urn:cts:latinLit:phi0690.phi002:2.92	pinguibus hae terris habiles, levioribus illae,
urn:cts:latinLit:phi0690.phi002:2.93	et passo Psithia utilior tenuisque Lageos
urn:cts:latinLit:phi0690.phi002:2.94	temptatura pedes olim vincturaque linguam,
urn:cts:latinLit:phi0690.phi002:2.95	purpureae preciaeque, et quo te carmine dicam,
urn:cts:latinLit:phi0690.phi002:2.96	Rhaetica? Nec cellis ideo contende Falernis.
urn:cts:latinLit:phi0690.phi002:2.97	Sunt et Amineae vites, firmissima vina,
urn:cts:latinLit:phi0690.phi002:2.98	Tmolius adsurgit quibus et rex ipse Phanaeus;
urn:cts:latinLit:phi0690.phi002:2.99	Argitisque minor, cui non certaverit ulla
urn:cts:latinLit:phi0690.phi002:2.100	aut tantum fluere aut totidem durare per annos.
urn:cts:latinLit:phi0690.phi002:2.101	Non ego te, Dis et mensis accepta secundis,
urn:cts:latinLit:phi0690.phi002:2.102	transierim, Rhodia, et tumidis, Bumaste, racemis.
urn:cts:latinLit:phi0690.phi002:2.103	Sed neque quam multae species nec nomina quae sint,
urn:cts:latinLit:phi0690.phi002:2.104	est numerus; neque enim numero conprendere refert;
urn:cts:latinLit:phi0690.phi002:2.105	quem qui scire velit, Libyci velit aequoris idem
urn:cts:latinLit:phi0690.phi002:2.106	discere quam multae Zephyro turbentur harenae,
urn:cts:latinLit:phi0690.phi002:2.107	aut ubi navigiis violentior incidit Eurus,
urn:cts:latinLit:phi0690.phi002:2.108	nosse, quot Ionii veniant ad litora fluctus.
urn:cts:latinLit:phi0690.phi002:2.109	Nec vero terrae ferre omnes omnia possunt.
urn:cts:latinLit:phi0690.phi002:2.110	fluminibus salices crassisque paludibus alni
urn:cts:latinLit:phi0690.phi002:2.111	nascuntur, steriles saxosis montibus orni;
urn:cts:latinLit:phi0690.phi002:2.112	litora myrtetis laetissima; denique apertos
urn:cts:latinLit:phi0690.phi002:2.113	Bacchus amat collis, aquilonem et frigora taxi.
urn:cts:latinLit:phi0690.phi002:2.114	Aspice et extremis domitum cultoribus orbem
urn:cts:latinLit:phi0690.phi002:2.115	Eoasque domos Arabum pictosque Gelonos:
urn:cts:latinLit:phi0690.phi002:2.116	divisae arboribus patriae. Sola India nigrum
urn:cts:latinLit:phi0690.phi002:2.117	fert ebenum, solis est turea virga Sabaeis.
urn:cts:latinLit:phi0690.phi002:2.118	Quid tibi odorato referam sudantia ligno
urn:cts:latinLit:phi0690.phi002:2.119	balsamaque et bacas semper frondentis acanthi?
urn:cts:latinLit:phi0690.phi002:2.120	Quid nemora Aethiopum molli canentia lana,
urn:cts:latinLit:phi0690.phi002:2.121	velleraque ut foliis depectant tenuia Seres;
urn:cts:latinLit:phi0690.phi002:2.122	aut quos Oceano propior gerit India lucos,
urn:cts:latinLit:phi0690.phi002:2.123	extremi sinus orbis, ubi aera vincere summum
urn:cts:latinLit:phi0690.phi002:2.124	arboris haud ullae iactu potuere sagittae?
urn:cts:latinLit:phi0690.phi002:2.125	Et gens illa quidem sumptis non tarda pharetris.
urn:cts:latinLit:phi0690.phi002:2.126	Media fert tristis sucos tardumque saporem
urn:cts:latinLit:phi0690.phi002:2.127	felicis mali, quo non praesentius ullum,
urn:cts:latinLit:phi0690.phi002:2.128	pocula si quando saevae infecere novercae,
urn:cts:latinLit:phi0690.phi002:2.129	miscueruntque herbas et non innoxia verba,
urn:cts:latinLit:phi0690.phi002:2.130	auxilium venit ac membris agit atra venena.
urn:cts:latinLit:phi0690.phi002:2.131	Ipsa ingens arbos faciemque simillima lauro;
urn:cts:latinLit:phi0690.phi002:2.132	et, si non alium late iactaret odorem,
urn:cts:latinLit:phi0690.phi002:2.133	laurus erat; folia haud ullis labentia ventis;
urn:cts:latinLit:phi0690.phi002:2.134	flos ad prima tenax; animas et olentia Medi
urn:cts:latinLit:phi0690.phi002:2.135	ora fovent illo et senibus medicantur anhelis.
urn:cts:latinLit:phi0690.phi002:2.136	sed neque Medorum, silvae ditissima, terra,
urn:cts:latinLit:phi0690.phi002:2.137	nec pulcher Ganges atque auro turbidus Hermus
urn:cts:latinLit:phi0690.phi002:2.138	laudibus Italiae certent, non Bactra neque Indi
urn:cts:latinLit:phi0690.phi002:2.139	totaque turiferis Panchaia pinguis harenis.
urn:cts:latinLit:phi0690.phi002:2.140	Haec loca non tauri spirantes naribus ignem
urn:cts:latinLit:phi0690.phi002:2.141	invertere satis inmanis dentibus hydri
urn:cts:latinLit:phi0690.phi002:2.142	nec galeis densisque virum seges horruit hastis;
urn:cts:latinLit:phi0690.phi002:2.143	sed gravidae fruges et Bacchi Massicus humor
urn:cts:latinLit:phi0690.phi002:2.144	inplevere; tenent oleae armentaque laeta.
urn:cts:latinLit:phi0690.phi002:2.145	Hinc bellator equus campo sese arduus infert;
urn:cts:latinLit:phi0690.phi002:2.146	hinc albi, Clitumne, greges et maxima taurus
urn:cts:latinLit:phi0690.phi002:2.147	victima, saepe tuo perfusi flumine sacro,
urn:cts:latinLit:phi0690.phi002:2.148	Romanos ad templa deum duxere triumphos.
urn:cts:latinLit:phi0690.phi002:2.149	Hic ver adsiduum atque alienis mensibus aestas
urn:cts:latinLit:phi0690.phi002:2.150	bis gravidae pecudes, bis pomis utilis arbos.
urn:cts:latinLit:phi0690.phi002:2.151	At rabidae tigres absunt et saeva leonum
urn:cts:latinLit:phi0690.phi002:2.152	semina nec miseros fallunt aconita legentis
urn:cts:latinLit:phi0690.phi002:2.153	nec rapit inmensos orbis per humum neque tanto
urn:cts:latinLit:phi0690.phi002:2.154	squameus in spiram tractu se colligit anguis.
urn:cts:latinLit:phi0690.phi002:2.155	Adde tot egregias urbes operumque laborem,
urn:cts:latinLit:phi0690.phi002:2.156	tot congesta manu praeruptis oppida saxis
urn:cts:latinLit:phi0690.phi002:2.157	fluminaque antiquos subter labentia muros.
urn:cts:latinLit:phi0690.phi002:2.158	An mare, quod supra, memorem, quodque adluit infra
urn:cts:latinLit:phi0690.phi002:2.159	anne lacus tantos? Te, Lari maxume, teque,
urn:cts:latinLit:phi0690.phi002:2.160	fluctibus et fremitu adsurgens Benace marino
urn:cts:latinLit:phi0690.phi002:2.161	an memorem portus Lucrinoque addita claustra
urn:cts:latinLit:phi0690.phi002:2.162	atque indignatum magnis stridoribus aequor
urn:cts:latinLit:phi0690.phi002:2.163	Iulia qua ponto longe sonat unda refuso
urn:cts:latinLit:phi0690.phi002:2.164	Tyrrhenusque fretis inmittitur aestus Avernis?
urn:cts:latinLit:phi0690.phi002:2.165	Haec eadem argenti rivos aerisque metalla
urn:cts:latinLit:phi0690.phi002:2.166	ostendit venis atque auro plurima fluxit.
urn:cts:latinLit:phi0690.phi002:2.167	Haec genus acre virum, Marsos pubemque Sabellam
urn:cts:latinLit:phi0690.phi002:2.168	adsuetumque malo Ligurem Volscosque verutos
urn:cts:latinLit:phi0690.phi002:2.169	extulit, haec Decios, Marios, magnosque Camillos,
urn:cts:latinLit:phi0690.phi002:2.170	Scipiadas duros bello et te, maxume Caesar,
urn:cts:latinLit:phi0690.phi002:2.171	qui nunc extremis Asiae iam victor in oris
urn:cts:latinLit:phi0690.phi002:2.172	inbellem avertis Romanis arcibus Indum.
urn:cts:latinLit:phi0690.phi002:2.173	Salve, magna parens frugum, Saturnia tellus,
urn:cts:latinLit:phi0690.phi002:2.174	magna virum; tibi res antiquae laudis et artem
urn:cts:latinLit:phi0690.phi002:2.175	ingredior, sanctos ausus recludere fontis,
urn:cts:latinLit:phi0690.phi002:2.176	Ascraeumque cano Romana per oppida carmen.
urn:cts:latinLit:phi0690.phi002:2.177	Nunc locus arvorum ingeniis: quae robora cuique,
urn:cts:latinLit:phi0690.phi002:2.178	quis color et quae sit rebus natura ferendis.
urn:cts:latinLit:phi0690.phi002:2.179	Difficiles primum terrae collesque maligni,
urn:cts:latinLit:phi0690.phi002:2.180	tenuis ubi argilla et dumosis calculus arvis,
urn:cts:latinLit:phi0690.phi002:2.181	Palladia gaudent silva vivacis olivae.
urn:cts:latinLit:phi0690.phi002:2.182	Indicio est tractu surgens oleaster eodem
urn:cts:latinLit:phi0690.phi002:2.183	plurimus et strati bacis silvestribus agri.
urn:cts:latinLit:phi0690.phi002:2.184	At quae pinguis humus dulcique uligine laeta,
urn:cts:latinLit:phi0690.phi002:2.185	quique frequens herbis et fertilis ubere campus—
urn:cts:latinLit:phi0690.phi002:2.186	qualem saepe cava montis convalle solemus
urn:cts:latinLit:phi0690.phi002:2.187	despicere; huc summis liquuntur rupibus amnes
urn:cts:latinLit:phi0690.phi002:2.188	felicemque trahunt limum—quique editus austro
urn:cts:latinLit:phi0690.phi002:2.189	et filicem curvis invisam pascit aratris:
urn:cts:latinLit:phi0690.phi002:2.190	hic tibi praevalidas olim multoque fluentis
urn:cts:latinLit:phi0690.phi002:2.191	sufficiet Baccho vitis, hic fertilis uvae,
urn:cts:latinLit:phi0690.phi002:2.192	hic laticis, qualem pateris libamus et auro,
urn:cts:latinLit:phi0690.phi002:2.193	inflavit cum pinguis ebur Tyrrhenus ad aras,
urn:cts:latinLit:phi0690.phi002:2.194	lancibus et pandis fumantia reddimus exta.
urn:cts:latinLit:phi0690.phi002:2.195	Sin armenta magis studium vitulosque tueri
urn:cts:latinLit:phi0690.phi002:2.196	aut ovium fetum aut urentis culta capellas,
urn:cts:latinLit:phi0690.phi002:2.197	saltus et saturi petito longinqua Tarenti
urn:cts:latinLit:phi0690.phi002:2.198	et qualem infelix amisit Mantua campum,
urn:cts:latinLit:phi0690.phi002:2.199	pascentem niveos herboso flumine cycnos;
urn:cts:latinLit:phi0690.phi002:2.200	non liquidi gregibus fontes, non gramina deerunt;
urn:cts:latinLit:phi0690.phi002:2.201	et, quantum longis carpent armenta diebus,
urn:cts:latinLit:phi0690.phi002:2.202	exigua tantum gelidus ros nocte reponet.
urn:cts:latinLit:phi0690.phi002:2.203	Nigra fere et presso pinguis sub vomere terra
urn:cts:latinLit:phi0690.phi002:2.204	et cui putre solum,—namque hoc imitamur arando—
urn:cts:latinLit:phi0690.phi002:2.205	optima frumentis; non ullo ex aequore cernes
urn:cts:latinLit:phi0690.phi002:2.206	plura domum tardis decedere plaustra iuvencis;
urn:cts:latinLit:phi0690.phi002:2.207	aut unde iratus silvam devexit arator
urn:cts:latinLit:phi0690.phi002:2.208	et nemora evertit multos ignava per annos
urn:cts:latinLit:phi0690.phi002:2.209	antiquasque domos avium cum stirpibus imis
urn:cts:latinLit:phi0690.phi002:2.210	eruit; illae altum nidis petiere relictis,
urn:cts:latinLit:phi0690.phi002:2.211	at rudis enituit inpulso vomere campus.
urn:cts:latinLit:phi0690.phi002:2.212	Nam ieiuna quidem clivosi glarea ruris
urn:cts:latinLit:phi0690.phi002:2.213	vix humilis apibus casias roremque ministrat;
urn:cts:latinLit:phi0690.phi002:2.214	et tophus scaber et nigris exesa chelydris
urn:cts:latinLit:phi0690.phi002:2.215	creta negant alios aeque serpentibus agros
urn:cts:latinLit:phi0690.phi002:2.216	dulcem ferre cibum et curvas praebere latebras.
urn:cts:latinLit:phi0690.phi002:2.217	Quae tenuem exhalat nebulam fumosque volucris
urn:cts:latinLit:phi0690.phi002:2.218	et bibit humorem et, cum volt, ex se ipsa remittit
urn:cts:latinLit:phi0690.phi002:2.219	quaeque suo semper viridi se gramine vestit
urn:cts:latinLit:phi0690.phi002:2.220	nec scabie et salsa laedit robigine ferrum:
urn:cts:latinLit:phi0690.phi002:2.221	illa tibi laetis intexet vitibus ulmos,
urn:cts:latinLit:phi0690.phi002:2.222	illa ferax oleo est, illam experiere colendo
urn:cts:latinLit:phi0690.phi002:2.223	et facilem pecori et patientem vomeris unci.
urn:cts:latinLit:phi0690.phi002:2.224	Talem dives arat Capua et vicina Vesevo
urn:cts:latinLit:phi0690.phi002:2.225	ora iugo et vacuis Clanius non aequus Acerris.
urn:cts:latinLit:phi0690.phi002:2.226	Nunc, quo quamque modo possis cognoscere, dicam.
urn:cts:latinLit:phi0690.phi002:2.227	Rara sit an supra morem si densa requires—
urn:cts:latinLit:phi0690.phi002:2.228	altera frumentis quoniam favet, altera Baccho,
urn:cts:latinLit:phi0690.phi002:2.229	densa magis Cereri, rarissima quaeque Lyaeo—
urn:cts:latinLit:phi0690.phi002:2.230	ante locum capies oculis alteque iubebis
urn:cts:latinLit:phi0690.phi002:2.231	in solido puteum demitti omnemque repones
urn:cts:latinLit:phi0690.phi002:2.232	rursus humum et pedibus summas aequabis harenas.
urn:cts:latinLit:phi0690.phi002:2.233	Si deerunt, rarum pecorique et vitibus almis
urn:cts:latinLit:phi0690.phi002:2.234	aptius uber erit; sin in sua posse negabunt
urn:cts:latinLit:phi0690.phi002:2.235	ire loca et scrobibus superabit terra repletis,
urn:cts:latinLit:phi0690.phi002:2.236	spissus ager; glaebas cunctantis crassaque terga
urn:cts:latinLit:phi0690.phi002:2.237	exspecta et validis terram proscinde iuvencis.
urn:cts:latinLit:phi0690.phi002:2.238	Salsa autem tellus et quae perhibetur amara,
urn:cts:latinLit:phi0690.phi002:2.239	frugibus infelix—ea nec mansuescit arando
urn:cts:latinLit:phi0690.phi002:2.240	nec Baccho genus aut pomis sua nomina servat—
urn:cts:latinLit:phi0690.phi002:2.241	tale dabit specimen: tu spisso vimine qualos
urn:cts:latinLit:phi0690.phi002:2.242	colaque prelorum fumosis deripe tectis;
urn:cts:latinLit:phi0690.phi002:2.243	huc ager ille malus dulcesque a fontibus undae
urn:cts:latinLit:phi0690.phi002:2.244	ad plenum calcentur; aqua eluctabitur omnis
urn:cts:latinLit:phi0690.phi002:2.245	scilicet, et grandes ibunt per vimina guttae;
urn:cts:latinLit:phi0690.phi002:2.246	at sapor indicium faciet manifestus et ora
urn:cts:latinLit:phi0690.phi002:2.247	tristia temptantum sensu torquebit amaro.
urn:cts:latinLit:phi0690.phi002:2.248	Pinguis item quae sit tellus, hoc denique pacto
urn:cts:latinLit:phi0690.phi002:2.249	discimus: haud umquam manibus iactata fatiscit,
urn:cts:latinLit:phi0690.phi002:2.250	sed picis in morem ad digitos lentescit habendo.
urn:cts:latinLit:phi0690.phi002:2.251	Humida maiores herbas alit, ipsaque iusto
urn:cts:latinLit:phi0690.phi002:2.252	laetior. Ah nimium ne sit mihi fertilis illa
urn:cts:latinLit:phi0690.phi002:2.253	nec se praevalidam primis ostendat aristis!
urn:cts:latinLit:phi0690.phi002:2.254	Quae gravis est, ipso tacitam se pondere prodit,
urn:cts:latinLit:phi0690.phi002:2.255	quaeque levis. Promptum est oculis praediscere nigram,
urn:cts:latinLit:phi0690.phi002:2.256	et quis cui color. At sceleratum exquirere frigus
urn:cts:latinLit:phi0690.phi002:2.257	difficile est: piceae tantum taxique nocentes
urn:cts:latinLit:phi0690.phi002:2.258	interdum aut hederae pandunt vestigia nigrae.
urn:cts:latinLit:phi0690.phi002:2.259	his animadversis terram multo ante memento
urn:cts:latinLit:phi0690.phi002:2.260	excoquere et magnos scrobibus concidere montis,
urn:cts:latinLit:phi0690.phi002:2.261	ante supinatas aquiloni ostendere glaebas,
urn:cts:latinLit:phi0690.phi002:2.262	quam laetum infodias vitis genus. Optima putri
urn:cts:latinLit:phi0690.phi002:2.263	arva solo: id venti curant gelidaeque pruinae
urn:cts:latinLit:phi0690.phi002:2.264	et labefacta movens robustus iugera fossor.
urn:cts:latinLit:phi0690.phi002:2.265	Ac si quos haud ulla viros vigilantia fugit,
urn:cts:latinLit:phi0690.phi002:2.266	ante locum similem exquirunt, ubi prima paretur
urn:cts:latinLit:phi0690.phi002:2.267	arboribus seges et quo mox digesta feratur,
urn:cts:latinLit:phi0690.phi002:2.268	mutatam ignorent subito ne semina matrem.
urn:cts:latinLit:phi0690.phi002:2.269	Quin etiam caeli regionem in cortice signant,
urn:cts:latinLit:phi0690.phi002:2.270	ut, quo quaeque modo steterit, qua parte calores
urn:cts:latinLit:phi0690.phi002:2.271	Austrinos tulerit, quae terga obverterit axi,
urn:cts:latinLit:phi0690.phi002:2.272	restituant: adeo in teneris consuescere multum est.
urn:cts:latinLit:phi0690.phi002:2.273	Collibus an plano melius sit ponere vitem,
urn:cts:latinLit:phi0690.phi002:2.274	quaere prius. Si pinguis agros metabere campi,
urn:cts:latinLit:phi0690.phi002:2.275	densa sere; in denso non segnior ubere Bacchus;
urn:cts:latinLit:phi0690.phi002:2.276	sin tumulis adclive solum collisque supinos,
urn:cts:latinLit:phi0690.phi002:2.277	indulge ordinibus, nec setius omnis in unguem
urn:cts:latinLit:phi0690.phi002:2.278	arboribus positis secto via limite quadret.
urn:cts:latinLit:phi0690.phi002:2.279	Ut saepe ingenti bello cum longa cohortis
urn:cts:latinLit:phi0690.phi002:2.280	explicuit legio et campo stetit agmen aperto,
urn:cts:latinLit:phi0690.phi002:2.281	directaeque acies, ac late fluctuat omnis
urn:cts:latinLit:phi0690.phi002:2.282	aere renidenti tellus, necdum horrida miscent
urn:cts:latinLit:phi0690.phi002:2.283	proelia, sed dubius mediis Mars errat in armis:
urn:cts:latinLit:phi0690.phi002:2.284	omnia sint paribus numeris dimensa viarum;
urn:cts:latinLit:phi0690.phi002:2.285	non animum modo uti pascat prospectus inanem,
urn:cts:latinLit:phi0690.phi002:2.286	sed quia non aliter viris dabit omnibus aequas
urn:cts:latinLit:phi0690.phi002:2.287	terra neque in vacuum poterunt se extendere rami.
urn:cts:latinLit:phi0690.phi002:2.288	Forsitan et scrobibus quae sint fastigia quaeras.
urn:cts:latinLit:phi0690.phi002:2.289	ausim vel tenui vitem committere sulco.
urn:cts:latinLit:phi0690.phi002:2.290	Altior ac penitus terrae defigitur arbos,
urn:cts:latinLit:phi0690.phi002:2.291	aesculus in primis, quae quantum vertice ad auras
urn:cts:latinLit:phi0690.phi002:2.292	aetherias, tantum radice in Tartara tendit.
urn:cts:latinLit:phi0690.phi002:2.293	Ergo non hiemes illam, non flabra neque imbres
urn:cts:latinLit:phi0690.phi002:2.294	convellunt; inmota manet, multosque nepotes,
urn:cts:latinLit:phi0690.phi002:2.295	multa virum volvens durando saecula vincit.
urn:cts:latinLit:phi0690.phi002:2.296	Tum fortis late ramos et bracchia pandens
urn:cts:latinLit:phi0690.phi002:2.297	huc illuc, media ipsa ingentem sustinet umbram.
urn:cts:latinLit:phi0690.phi002:2.298	Neve tibi ad solem vergant vineta cadentem,
urn:cts:latinLit:phi0690.phi002:2.299	Neve inter vitis corylum sere, neve flagella
urn:cts:latinLit:phi0690.phi002:2.300	summa pete aut summa defringe ex arbore plantas
urn:cts:latinLit:phi0690.phi002:2.301	tantus amor terrae—neu ferro laede retunso
urn:cts:latinLit:phi0690.phi002:2.302	semina, neve oleae silvestris insere truncos:
urn:cts:latinLit:phi0690.phi002:2.303	nam saepe incautis pastoribus excidit ignis,
urn:cts:latinLit:phi0690.phi002:2.304	qui furtim pingui primum sub cortice tectus
urn:cts:latinLit:phi0690.phi002:2.305	robora conprendit frondesque elapsus in altas
urn:cts:latinLit:phi0690.phi002:2.306	ingentem caelo sonitum dedit; inde secutus
urn:cts:latinLit:phi0690.phi002:2.307	per ramos victor perque alta cacumina regnat
urn:cts:latinLit:phi0690.phi002:2.308	et totum involvit flammis nemus et ruit atram
urn:cts:latinLit:phi0690.phi002:2.309	ad caelum picea crassus caligine nubem,
urn:cts:latinLit:phi0690.phi002:2.310	praesertim si tempestas a vertice silvis
urn:cts:latinLit:phi0690.phi002:2.311	incubuit glomeratque ferens incendia ventus.
urn:cts:latinLit:phi0690.phi002:2.312	Hoc ubi, non a stirpe valent caesaeque reverti
urn:cts:latinLit:phi0690.phi002:2.313	possunt atque ima similes revirescere terra;
urn:cts:latinLit:phi0690.phi002:2.314	infelix superat foliis oleaster amaris.
urn:cts:latinLit:phi0690.phi002:2.315	Nec tibi tam prudens quisquam persuadeat auctor
urn:cts:latinLit:phi0690.phi002:2.316	tellurem Borea rigidam spirante movere.
urn:cts:latinLit:phi0690.phi002:2.317	Rura gelu tum claudit hiems nec semine iacto
urn:cts:latinLit:phi0690.phi002:2.318	concretam patitur radicem adfigere terrae.
urn:cts:latinLit:phi0690.phi002:2.319	Optima vinetis satio, cum vere rubenti
urn:cts:latinLit:phi0690.phi002:2.320	candida venit avis longis invisa colubris,
urn:cts:latinLit:phi0690.phi002:2.321	prima vel autumni sub frigora, cum rapidus Sol
urn:cts:latinLit:phi0690.phi002:2.322	nondum hiemem contingit equis, iam praeterit aestas.
urn:cts:latinLit:phi0690.phi002:2.323	Ver adeo frondi nemorum, ver utile silvis;
urn:cts:latinLit:phi0690.phi002:2.324	vere tument terrae et genitalia semina poscunt.
urn:cts:latinLit:phi0690.phi002:2.325	Tum pater omnipotens fecundis imbribus Aether
urn:cts:latinLit:phi0690.phi002:2.326	coniugis in gremium laetae descendit et omnis
urn:cts:latinLit:phi0690.phi002:2.327	magnus alit magno commixtus corpore fetus.
urn:cts:latinLit:phi0690.phi002:2.328	Avia tum resonant avibus virgulta canoris
urn:cts:latinLit:phi0690.phi002:2.329	et Venerem certis repetunt armenta diebus;
urn:cts:latinLit:phi0690.phi002:2.330	parturit almus ager Zephyrique tepentibus auris
urn:cts:latinLit:phi0690.phi002:2.331	laxant arva sinus; superat tener omnibus humor;
urn:cts:latinLit:phi0690.phi002:2.332	inque novos soles audent se germina tuto
urn:cts:latinLit:phi0690.phi002:2.333	credere, nec metuit surgentis pampinus austros
urn:cts:latinLit:phi0690.phi002:2.334	aut actum caelo magnis aquilonibus imbrem,
urn:cts:latinLit:phi0690.phi002:2.335	sed trudit gemmas et frondes explicat omnis.
urn:cts:latinLit:phi0690.phi002:2.336	Non alios prima crescentis origine mundi
urn:cts:latinLit:phi0690.phi002:2.337	inluxisse dies aliumve habuisse tenorem
urn:cts:latinLit:phi0690.phi002:2.338	crediderim: ver illud erat, ver magnus agebat
urn:cts:latinLit:phi0690.phi002:2.339	orbis et hibernis parcebant flatibus Euri,
urn:cts:latinLit:phi0690.phi002:2.340	cum primae lucem pecudes hausere virumque
urn:cts:latinLit:phi0690.phi002:2.341	terrea progenies duris caput extulit arvis,
urn:cts:latinLit:phi0690.phi002:2.342	inmissaeque ferae silvis et sidera caelo.
urn:cts:latinLit:phi0690.phi002:2.343	Nec res hunc tenerae possent perferre laborem,
urn:cts:latinLit:phi0690.phi002:2.344	si non tanta quies iret frigusque caloremque
urn:cts:latinLit:phi0690.phi002:2.345	inter, et exciperet caeli indulgentia terras.
urn:cts:latinLit:phi0690.phi002:2.346	Quod superest, quaecumque premes virgulta per agros,
urn:cts:latinLit:phi0690.phi002:2.347	sparge fimo pingui et multa memor occule terra,
urn:cts:latinLit:phi0690.phi002:2.348	aut lapidem bibulum aut squalentis infode conchas;
urn:cts:latinLit:phi0690.phi002:2.349	inter enim labentur aquae tenuisque subibit
urn:cts:latinLit:phi0690.phi002:2.350	halitus atque animos tollent sata; iamque reperti,
urn:cts:latinLit:phi0690.phi002:2.351	qui saxo super atque ingentis pondere testae
urn:cts:latinLit:phi0690.phi002:2.352	urgerent; hoc effusos munimen ad imbris,
urn:cts:latinLit:phi0690.phi002:2.353	hoc, ubi hiulca siti findit canis aestifer arva.
urn:cts:latinLit:phi0690.phi002:2.354	Seminibus positis superest diducere terram
urn:cts:latinLit:phi0690.phi002:2.355	saepius ad capita et duros iactare bidentis,
urn:cts:latinLit:phi0690.phi002:2.356	aut presso exercere solum sub vomere et ipsa
urn:cts:latinLit:phi0690.phi002:2.357	flectere luctantis inter vineta iuvencos;
urn:cts:latinLit:phi0690.phi002:2.358	tum levis calamos et rasae hastilia virgae
urn:cts:latinLit:phi0690.phi002:2.359	fraxineasque aptare sudes furcasque valentis,
urn:cts:latinLit:phi0690.phi002:2.360	viribus eniti quarum et contemnere ventos
urn:cts:latinLit:phi0690.phi002:2.361	adsuescant summasque sequi tabulata per ulmos.
urn:cts:latinLit:phi0690.phi002:2.362	Ac dum prima novis adolescit frondibus aetas,
urn:cts:latinLit:phi0690.phi002:2.363	parcendum teneris, et dum se laetus ad auras
urn:cts:latinLit:phi0690.phi002:2.364	palmes agit laxis per purum inmissus habenis,
urn:cts:latinLit:phi0690.phi002:2.365	ipsa acie nondum falcis temptanda, sed uncis
urn:cts:latinLit:phi0690.phi002:2.366	carpendae manibus frondes interque legendae.
urn:cts:latinLit:phi0690.phi002:2.367	Inde ubi iam validis amplexae stirpibus ulmos
urn:cts:latinLit:phi0690.phi002:2.368	exierint, tum stringe comas, tum bracchia tonde—
urn:cts:latinLit:phi0690.phi002:2.369	ante reformidant ferrum—tum denique dura
urn:cts:latinLit:phi0690.phi002:2.370	exerce imperia et ramos conpesce fluentis.
urn:cts:latinLit:phi0690.phi002:2.371	Texendae saepes etiam et pecus omne tenendum,
urn:cts:latinLit:phi0690.phi002:2.372	praecipue dum frons tenera inprudensque laborum;
urn:cts:latinLit:phi0690.phi002:2.373	cui super indignas hiemes solemque potentem
urn:cts:latinLit:phi0690.phi002:2.374	silvestres uri adsidue capreaeque sequaces
urn:cts:latinLit:phi0690.phi002:2.375	inludunt, pascuntur oves avidaeque iuvencae.
urn:cts:latinLit:phi0690.phi002:2.376	Frigora nec tantum cana concreta pruina
urn:cts:latinLit:phi0690.phi002:2.377	aut gravis incumbens scopulis arentibus aestas,
urn:cts:latinLit:phi0690.phi002:2.378	quantum illi nocuere greges durique venenum
urn:cts:latinLit:phi0690.phi002:2.379	dentis et admorso signata in stirpe cicatrix.
urn:cts:latinLit:phi0690.phi002:2.380	Non aliam ob culpam Baccho caper omnibus aris
urn:cts:latinLit:phi0690.phi002:2.381	caeditur et veteres ineunt proscaenia ludi
urn:cts:latinLit:phi0690.phi002:2.382	praemiaque ingeniis pagos et compita circum
urn:cts:latinLit:phi0690.phi002:2.383	thesidae posuere atque inter pocula laeti
urn:cts:latinLit:phi0690.phi002:2.384	mollibus in pratis unctos saluere per utres.
urn:cts:latinLit:phi0690.phi002:2.385	Nec non Ausonii, Troia gens missa, coloni
urn:cts:latinLit:phi0690.phi002:2.386	versibus incomptis ludunt risuque soluto
urn:cts:latinLit:phi0690.phi002:2.387	oraque corticibus sumunt horrenda cavatis
urn:cts:latinLit:phi0690.phi002:2.388	et te, Bacche, vocant per carmina laeta tibique
urn:cts:latinLit:phi0690.phi002:2.389	oscilla ex alta suspendunt mollia pinu.
urn:cts:latinLit:phi0690.phi002:2.390	Hinc omnis largo pubescit vinea fetu,
urn:cts:latinLit:phi0690.phi002:2.391	conplentur vallesque cavae saltusque profundi,
urn:cts:latinLit:phi0690.phi002:2.392	et quocumque deus circum caput egit honestum.
urn:cts:latinLit:phi0690.phi002:2.393	Ergo rite suum Baccho dicemus honorem
urn:cts:latinLit:phi0690.phi002:2.394	carminibus patriis lancesque et liba feremus
urn:cts:latinLit:phi0690.phi002:2.395	et ductus cornu stabit sacer hircus ad aram
urn:cts:latinLit:phi0690.phi002:2.396	pinguiaque in veribus torrebimus exta colurnis.
urn:cts:latinLit:phi0690.phi002:2.397	Est etiam ille labor curandis vitibus alter,
urn:cts:latinLit:phi0690.phi002:2.398	cui numquam exhausti satis est: namque omne quot annis
urn:cts:latinLit:phi0690.phi002:2.399	terque quaterque solum scindendum glebaque versis
urn:cts:latinLit:phi0690.phi002:2.400	aeternum frangenda bidentibus, omne levandum
urn:cts:latinLit:phi0690.phi002:2.401	fronde nemus. Redit agricolis labor actus in orbem
urn:cts:latinLit:phi0690.phi002:2.402	atque in se sua per vestigia volvitur annus.
urn:cts:latinLit:phi0690.phi002:2.403	Ac iam olim, seras posuit cum vinea frondes,
urn:cts:latinLit:phi0690.phi002:2.404	frigidus et silvis aquilo decussit honorem,
urn:cts:latinLit:phi0690.phi002:2.405	iam tum acer curas venientem extendit in annum
urn:cts:latinLit:phi0690.phi002:2.406	rusticus et curvo Saturni dente relictam
urn:cts:latinLit:phi0690.phi002:2.407	persequitur vitem attondens fingitque putando.
urn:cts:latinLit:phi0690.phi002:2.408	Primus humum fodito, primus devecta cremato
urn:cts:latinLit:phi0690.phi002:2.409	sarmenta et vallos primus sub tecta referto;
urn:cts:latinLit:phi0690.phi002:2.410	postremus metito. Bis vitibus ingruit umbra,
urn:cts:latinLit:phi0690.phi002:2.411	bis segetem densis obducunt sentibus herbae;
urn:cts:latinLit:phi0690.phi002:2.412	durus uterque labor: laudato ingentia rura,
urn:cts:latinLit:phi0690.phi002:2.413	exiguum colito. Nec non etiam aspera rusci
urn:cts:latinLit:phi0690.phi002:2.414	vimina per silvam et ripis fluvialis arundo
urn:cts:latinLit:phi0690.phi002:2.415	caeditur, incultique exercet cura salicti.
urn:cts:latinLit:phi0690.phi002:2.416	Iam vinctae vites, iam falcem arbusta reponunt,
urn:cts:latinLit:phi0690.phi002:2.417	iam canit effectos extremus vinitor antes:
urn:cts:latinLit:phi0690.phi002:2.418	sollicitanda tamen tellus pulvisque movendus
urn:cts:latinLit:phi0690.phi002:2.419	et iam maturis metuendus Iuppiter uvis.
urn:cts:latinLit:phi0690.phi002:2.420	Contra non ulla est oleis cultura; neque illae
urn:cts:latinLit:phi0690.phi002:2.421	procurvam exspectant falcem rastrosque tenacis,
urn:cts:latinLit:phi0690.phi002:2.422	cum semel haeserunt arvis aurasque tulerunt;
urn:cts:latinLit:phi0690.phi002:2.423	ipsa satis tellus, cum dente recluditur unco,
urn:cts:latinLit:phi0690.phi002:2.424	sufficit humorem et gravidas, cum vomere, fruges.
urn:cts:latinLit:phi0690.phi002:2.425	Hoc pinguem et placitam Paci nutritor olivam.
urn:cts:latinLit:phi0690.phi002:2.426	Poma quoque, ut primum truncos sensere valentis
urn:cts:latinLit:phi0690.phi002:2.427	et viris habuere suas, ad sidera raptim
urn:cts:latinLit:phi0690.phi002:2.428	vi propria nituntur opisque haud indiga nostrae.
urn:cts:latinLit:phi0690.phi002:2.429	Nec minus interea fetu nemus omne gravescit
urn:cts:latinLit:phi0690.phi002:2.430	sanguineisque inculta rubent aviaria bacis.
urn:cts:latinLit:phi0690.phi002:2.431	Tondentur cytisi, taedas silva alta ministrat,
urn:cts:latinLit:phi0690.phi002:2.432	pascunturque ignes nocturni et lumina fundunt.
urn:cts:latinLit:phi0690.phi002:2.433	Et dubitant homines serere atque inpendere curam
urn:cts:latinLit:phi0690.phi002:2.434	quid maiora sequar?—salices humilesque genestae
urn:cts:latinLit:phi0690.phi002:2.435	aut illae pecori frondem aut pastoribus umbram
urn:cts:latinLit:phi0690.phi002:2.436	Sufficiunt saepemque satis et pabula melli—
urn:cts:latinLit:phi0690.phi002:2.437	et iuvat undantem buxo spectare Cytorum
urn:cts:latinLit:phi0690.phi002:2.438	naryciaeque picis lucos, iuvat arva videre
urn:cts:latinLit:phi0690.phi002:2.439	non rastris, hominum non ulli obnoxia curae.
urn:cts:latinLit:phi0690.phi002:2.440	Ipsae Caucasio steriles in vertice silvae,
urn:cts:latinLit:phi0690.phi002:2.441	quas animosi Euri adsidue franguntque feruntque,
urn:cts:latinLit:phi0690.phi002:2.442	dant alios aliae fetus, dant utile lignum
urn:cts:latinLit:phi0690.phi002:2.443	navigiis pinus, domibus cedrumque cupressosque.
urn:cts:latinLit:phi0690.phi002:2.444	Hinc radios trivere rotis, hinc tympana plaustris
urn:cts:latinLit:phi0690.phi002:2.445	agricolae et pandas ratibus posuere carinas,
urn:cts:latinLit:phi0690.phi002:2.446	viminibus salices fecundae, frondibus ulmi,
urn:cts:latinLit:phi0690.phi002:2.447	at myrtus validis hastilibus et bona bello
urn:cts:latinLit:phi0690.phi002:2.448	cornus, Ituraeos taxi torquentur in arcus.
urn:cts:latinLit:phi0690.phi002:2.449	Nec tiliae leves aut torno rasile buxum
urn:cts:latinLit:phi0690.phi002:2.450	non formam accipiunt ferroque cavantur acuto.
urn:cts:latinLit:phi0690.phi002:2.451	Nec non et torrentem undam levis innatat alnus,
urn:cts:latinLit:phi0690.phi002:2.452	missa Pado; nec non et apes examina condunt
urn:cts:latinLit:phi0690.phi002:2.453	corticibusque cavis vitiosaeque ilicis alvo.
urn:cts:latinLit:phi0690.phi002:2.454	Quid memorandum aeque Baccheia dona tulerunt
urn:cts:latinLit:phi0690.phi002:2.455	Bacchus et ad culpam causas dedit; ille furentis
urn:cts:latinLit:phi0690.phi002:2.456	centauros leto domuit, Rhoetumque Pholumque
urn:cts:latinLit:phi0690.phi002:2.457	et magno Hylaeum Lapithis cratere minantem.
urn:cts:latinLit:phi0690.phi002:2.458	O fortunatos nimium, sua si bona norint,
urn:cts:latinLit:phi0690.phi002:2.459	agricolas! quibus ipsa procul discordibus armis
urn:cts:latinLit:phi0690.phi002:2.460	fundit humo facilem victum iustissima tellus.
urn:cts:latinLit:phi0690.phi002:2.461	Si non ingentem foribus domus alta superbis
urn:cts:latinLit:phi0690.phi002:2.462	mane salutantum totis vomit aedibus undam,
urn:cts:latinLit:phi0690.phi002:2.463	nec varios inhiant pulchra testudine postis
urn:cts:latinLit:phi0690.phi002:2.464	inlusasque auro vestes Ephyreiaque aera,
urn:cts:latinLit:phi0690.phi002:2.465	alba neque Assyrio fucatur lana veneno
urn:cts:latinLit:phi0690.phi002:2.466	nec casia liquidi corrumpitur usus olivi:
urn:cts:latinLit:phi0690.phi002:2.467	at secura quies et nescia fallere vita,
urn:cts:latinLit:phi0690.phi002:2.468	dives opum variarum, at latis otia fundis—
urn:cts:latinLit:phi0690.phi002:2.469	speluncae vivique lacus et frigida Tempe
urn:cts:latinLit:phi0690.phi002:2.470	mugitusque boum mollesque sub arbore somni—
urn:cts:latinLit:phi0690.phi002:2.471	non absunt; illic saltus ac lustra ferarum
urn:cts:latinLit:phi0690.phi002:2.472	et patiens operum exiguoque adsueta iuventus,
urn:cts:latinLit:phi0690.phi002:2.473	sacra deum sanctique patres; extrema per illos
urn:cts:latinLit:phi0690.phi002:2.474	iustitia excedens terris vestigia fecit.
urn:cts:latinLit:phi0690.phi002:2.475	Me vero primum dulces ante omnia Musae,
urn:cts:latinLit:phi0690.phi002:2.476	quarum sacra fero ingenti percussus amore,
urn:cts:latinLit:phi0690.phi002:2.477	accipiant caelique vias et sidera monstrent,
urn:cts:latinLit:phi0690.phi002:2.478	defectus solis varios lunaeque labores;
urn:cts:latinLit:phi0690.phi002:2.479	unde tremor terris, qua vi maria alta tumescant
urn:cts:latinLit:phi0690.phi002:2.480	obicibus ruptis rursusque in se ipsa residant,
urn:cts:latinLit:phi0690.phi002:2.481	quid tantum Oceano properent se tinguere soles
urn:cts:latinLit:phi0690.phi002:2.482	hiberni, vel quae tardis mora noctibus obstet.
urn:cts:latinLit:phi0690.phi002:2.483	Sin, has ne possim naturae accedere partis,
urn:cts:latinLit:phi0690.phi002:2.484	frigidus obstiterit circum praecordia sanguis:
urn:cts:latinLit:phi0690.phi002:2.485	rura mihi et rigui placeant in vallibus amnes,
urn:cts:latinLit:phi0690.phi002:2.486	flumina amem silvasque inglorius. O ubi campi
urn:cts:latinLit:phi0690.phi002:2.487	Spercheosque et virginibus bacchata Lacaenis
urn:cts:latinLit:phi0690.phi002:2.488	Taygeta! O, qui me gelidis convallibus Haemi
urn:cts:latinLit:phi0690.phi002:2.489	sistat et ingenti ramorum protegat umbra!
urn:cts:latinLit:phi0690.phi002:2.490	Felix, qui potuit rerum cognoscere causas,
urn:cts:latinLit:phi0690.phi002:2.491	atque metus omnis et inexorabile fatum
urn:cts:latinLit:phi0690.phi002:2.492	subiecit pedibus strepitumque Acherontis avari.
urn:cts:latinLit:phi0690.phi002:2.493	Fortunatus et ille, deos qui novit agrestis,
urn:cts:latinLit:phi0690.phi002:2.494	panaque Silvanumque senem Nymphasque sorores:
urn:cts:latinLit:phi0690.phi002:2.495	illum non populi fasces, non purpura regum
urn:cts:latinLit:phi0690.phi002:2.496	flexit et infidos agitans discordia fratres
urn:cts:latinLit:phi0690.phi002:2.497	aut coniurato descendens Dacus ab Histro,
urn:cts:latinLit:phi0690.phi002:2.498	non res Romanae perituraque regna; neque ille
urn:cts:latinLit:phi0690.phi002:2.499	aut doluit miserans inopem aut invidit habenti
urn:cts:latinLit:phi0690.phi002:2.500	quos rami fructus, quos ipsa volentia rura
urn:cts:latinLit:phi0690.phi002:2.501	sponte tulere sua, carpsit; nec ferrea iura
urn:cts:latinLit:phi0690.phi002:2.502	insanumque forum aut populi tabularia vidit.
urn:cts:latinLit:phi0690.phi002:2.503	sollicitant alii remis freta caeca ruuntque
urn:cts:latinLit:phi0690.phi002:2.504	in ferrum, penetrant aulas et limina regum;
urn:cts:latinLit:phi0690.phi002:2.505	hic petit excidiis urbem miserosque Penatis,
urn:cts:latinLit:phi0690.phi002:2.506	ut gemma bibat et Sarrano dormiat ostro;
urn:cts:latinLit:phi0690.phi002:2.507	condit opes alius defossoque incubat auro;
urn:cts:latinLit:phi0690.phi002:2.508	hic stupet attonitus rostris; hunc plausus hiantem
urn:cts:latinLit:phi0690.phi002:2.509	per cuneos—geminatus enim plebisque patrumque—
urn:cts:latinLit:phi0690.phi002:2.510	corripuit; gaudent perfusi sanguine fratrum,
urn:cts:latinLit:phi0690.phi002:2.511	exsilioque domos et dulcia limina mutant
urn:cts:latinLit:phi0690.phi002:2.512	atque alio patriam quaerunt sub sole iacentem.
urn:cts:latinLit:phi0690.phi002:2.513	Agricola incurvo terram dimovit aratro:
urn:cts:latinLit:phi0690.phi002:2.514	hinc anni labor, hinc patriam parvosque nepotes
urn:cts:latinLit:phi0690.phi002:2.515	sustinet, hinc armenta boum meritosque iuvencos.
urn:cts:latinLit:phi0690.phi002:2.516	Nec requies, quin aut pomis exuberet annus
urn:cts:latinLit:phi0690.phi002:2.517	aut fetu pecorum aut cerealis mergite culmi,
urn:cts:latinLit:phi0690.phi002:2.518	proventuque oneret sulcos atque horrea vincat.
urn:cts:latinLit:phi0690.phi002:2.519	Venit hiems: teritur Sicyonia baca trapetis,
urn:cts:latinLit:phi0690.phi002:2.520	glande sues laeti redeunt, dant arbuta silvae;
urn:cts:latinLit:phi0690.phi002:2.521	et varios ponit fetus autumnus et alte
urn:cts:latinLit:phi0690.phi002:2.522	mitis in apricis coquitur vindemia saxis.
urn:cts:latinLit:phi0690.phi002:2.523	Interea dulces pendent circum oscula nati,
urn:cts:latinLit:phi0690.phi002:2.524	casta pudicitiam servat domus, ubera vaccae
urn:cts:latinLit:phi0690.phi002:2.525	lactea demittunt pinguesque in gramine laeto
urn:cts:latinLit:phi0690.phi002:2.526	inter se adversis luctantur cornibus haedi.
urn:cts:latinLit:phi0690.phi002:2.527	Ipse dies agitat festos fususque per herbam,
urn:cts:latinLit:phi0690.phi002:2.528	ignis ubi in medio et socii cratera coronant,
urn:cts:latinLit:phi0690.phi002:2.529	te libans, Lenaee, vocat pecorisque magistris
urn:cts:latinLit:phi0690.phi002:2.530	velocis iaculi certamina ponit in ulmo,
urn:cts:latinLit:phi0690.phi002:2.531	corporaque agresti nudant praedura palaestrae.
urn:cts:latinLit:phi0690.phi002:2.532	Hanc olim veteres vitam coluere Sabini,
urn:cts:latinLit:phi0690.phi002:2.533	hanc Remus et frater, sic fortis Etruria crevit
urn:cts:latinLit:phi0690.phi002:2.534	scilicet et rerum facta est pulcherrima Roma,
urn:cts:latinLit:phi0690.phi002:2.535	septemque una sibi muro circumdedit arces.
urn:cts:latinLit:phi0690.phi002:2.536	Ante etiam sceptrum Dictaei regis et ante
urn:cts:latinLit:phi0690.phi002:2.537	inpia quam caesis gens est epulata iuvencis,
urn:cts:latinLit:phi0690.phi002:2.538	aureus hanc vitam in terris Saturnus agebat;
urn:cts:latinLit:phi0690.phi002:2.539	necdum etiam audierant inflari classica, necdum
urn:cts:latinLit:phi0690.phi002:2.540	inpositos duris crepitare incudibus enses.
urn:cts:latinLit:phi0690.phi002:2.541	Sed nos inmensum spatiis confecimus aequor,
urn:cts:latinLit:phi0690.phi002:2.542	et iam tempus equum fumantia solvere colla.
urn:cts:latinLit:phi0690.phi002:3.1	Te quoque, magna Pales, et te memorande canemus
urn:cts:latinLit:phi0690.phi002:3.2	pastor ab Amphryso, vos, silvae amnesque Lycaei.
urn:cts:latinLit:phi0690.phi002:3.3	Cetera, quae vacuas tenuissent carmine mentes,
urn:cts:latinLit:phi0690.phi002:3.4	omnia iam volgata: quis aut Eurysthea durum
urn:cts:latinLit:phi0690.phi002:3.5	aut inlaudati nescit Busiridis aras?
urn:cts:latinLit:phi0690.phi002:3.6	Cui non dictus Hylas puer et Latonia Delos
urn:cts:latinLit:phi0690.phi002:3.7	Hippodameque umeroque Pelops insignis eburno,
urn:cts:latinLit:phi0690.phi002:3.8	acer equis? Temptanda via est, qua me quoque possim
urn:cts:latinLit:phi0690.phi002:3.9	tollere humo victorque virum volitare per ora.
urn:cts:latinLit:phi0690.phi002:3.10	Primus ego in patriam mecum, modo vita supersit,
urn:cts:latinLit:phi0690.phi002:3.11	Aonio rediens deducam vertice Musas;
urn:cts:latinLit:phi0690.phi002:3.12	primus Idumaeas referam tibi, Mantua, palmas,
urn:cts:latinLit:phi0690.phi002:3.13	et viridi in campo templum de marmore ponam
urn:cts:latinLit:phi0690.phi002:3.14	propter aquam. Tardis ingens ubi flexibus errat
urn:cts:latinLit:phi0690.phi002:3.15	Mincius et tenera praetexit arundine ripas.
urn:cts:latinLit:phi0690.phi002:3.16	In medio mihi Caesar erit templumque tenebit:
urn:cts:latinLit:phi0690.phi002:3.17	illi victor ego et Tyrio conspectus in ostro
urn:cts:latinLit:phi0690.phi002:3.18	centum quadriiugos agitabo ad flumina currus.
urn:cts:latinLit:phi0690.phi002:3.19	Cuncta mihi Alpheum linquens lucosque Molorchi
urn:cts:latinLit:phi0690.phi002:3.20	cursibus et crudo decernet Graecia caestu.
urn:cts:latinLit:phi0690.phi002:3.21	Ipse caput tonsae foliis ornatus olivae
urn:cts:latinLit:phi0690.phi002:3.22	dona feram. Iam nunc sollemnis ducere pompas
urn:cts:latinLit:phi0690.phi002:3.23	ad delubra iuvat caesosque videre iuvencos,
urn:cts:latinLit:phi0690.phi002:3.24	vel scaena ut versis discedat frontibus utque
urn:cts:latinLit:phi0690.phi002:3.25	purpurea intexti tollant aulaea Britanni.
urn:cts:latinLit:phi0690.phi002:3.26	In foribus pugnam ex auro solidoque elephanto
urn:cts:latinLit:phi0690.phi002:3.27	Gangaridum faciam victorisque arma Quirini,
urn:cts:latinLit:phi0690.phi002:3.28	atque hic undantem bello magnumque fluentem
urn:cts:latinLit:phi0690.phi002:3.29	Nilum ac navali surgentis aere columnas.
urn:cts:latinLit:phi0690.phi002:3.30	Addam urbes Asiae domitas pulsumque Niphaten
urn:cts:latinLit:phi0690.phi002:3.31	fidentemque fuga Parthum versisque sagittis,
urn:cts:latinLit:phi0690.phi002:3.32	et duo rapta manu diverso ex hoste tropaea
urn:cts:latinLit:phi0690.phi002:3.33	bisque triumphatas utroque ab litore gentes.
urn:cts:latinLit:phi0690.phi002:3.34	Stabunt et Parii lapides, spirantia signa,
urn:cts:latinLit:phi0690.phi002:3.35	Assaraci proles demissaeque ab Iove gentis
urn:cts:latinLit:phi0690.phi002:3.36	nomina, Trosque parens et Troiae Cynthius auctor.
urn:cts:latinLit:phi0690.phi002:3.37	Invidia infelix Furias amnemque severum
urn:cts:latinLit:phi0690.phi002:3.38	Cocyti metuet tortosque Ixionis anguis
urn:cts:latinLit:phi0690.phi002:3.39	immanemque rotam et non exsuperabile saxum.
urn:cts:latinLit:phi0690.phi002:3.40	Interea Dryadum silvas saltusque sequamur
urn:cts:latinLit:phi0690.phi002:3.41	intactos, tua, Maecenas, haud mollia iussa.
urn:cts:latinLit:phi0690.phi002:3.42	Te sine nil altum mens incohat; en age segnis
urn:cts:latinLit:phi0690.phi002:3.43	rumpe moras; vocat ingenti clamore Cithaeron
urn:cts:latinLit:phi0690.phi002:3.44	Taygetique canes domitrixque Epidaurus equorum
urn:cts:latinLit:phi0690.phi002:3.45	et vox adsensu nemorum ingeminata remugit.
urn:cts:latinLit:phi0690.phi002:3.46	Mox tamen ardentis accingar dicere pugnas
urn:cts:latinLit:phi0690.phi002:3.47	Caesaris et nomen fama tot ferre per annos,
urn:cts:latinLit:phi0690.phi002:3.48	Tithoni prima quot abest ab origine Caesar.
urn:cts:latinLit:phi0690.phi002:3.49	Seu quis Olympiacae miratus praemia palmae
urn:cts:latinLit:phi0690.phi002:3.50	pascit equos seu quis fortis ad aratra iuvencos,
urn:cts:latinLit:phi0690.phi002:3.51	corpora praecipue matrum legat. Optuma torvae
urn:cts:latinLit:phi0690.phi002:3.52	forma bovis, cui turpe caput, cui plurima cervix,
urn:cts:latinLit:phi0690.phi002:3.53	et crurum tenus a mento palearia pendent;
urn:cts:latinLit:phi0690.phi002:3.54	tum longo nullus lateri modus; omnia magna,
urn:cts:latinLit:phi0690.phi002:3.55	pes etiam; et camuris hirtae sub cornibus aures.
urn:cts:latinLit:phi0690.phi002:3.56	Nec mihi displiceat maculis insignis et albo,
urn:cts:latinLit:phi0690.phi002:3.57	aut iuga detractans interdumque aspera cornu
urn:cts:latinLit:phi0690.phi002:3.58	et faciem tauro propior, quaeque ardua tota,
urn:cts:latinLit:phi0690.phi002:3.59	et gradiens ima verrit vestigia cauda,
urn:cts:latinLit:phi0690.phi002:3.60	Aetas Lucinam iustosque pati hymenaeos
urn:cts:latinLit:phi0690.phi002:3.61	desinit ante decem, post quattuor incipit annos;
urn:cts:latinLit:phi0690.phi002:3.62	cetera nec feturae habilis nec fortis aratris.
urn:cts:latinLit:phi0690.phi002:3.63	Interea, superat gregibus dum laeta iuventas,
urn:cts:latinLit:phi0690.phi002:3.64	solve mares; mitte in Venerem pecuaria primus,
urn:cts:latinLit:phi0690.phi002:3.65	atque aliam ex alia generando suffice prolem.
urn:cts:latinLit:phi0690.phi002:3.66	Optuma quaeque dies miseris mortalibus aevi
urn:cts:latinLit:phi0690.phi002:3.67	prima fugit; subeunt morbi tristisque senectus
urn:cts:latinLit:phi0690.phi002:3.68	et labor, et durae rapit inclementia mortis.
urn:cts:latinLit:phi0690.phi002:3.69	Semper erunt, quarum mutari corpora malis:
urn:cts:latinLit:phi0690.phi002:3.70	semper enim refice ac, ne post amissa requiras,
urn:cts:latinLit:phi0690.phi002:3.71	ante veni et subolem armento sortire quotannis.
urn:cts:latinLit:phi0690.phi002:3.72	Nec non et pecori est idem dilectus equino.
urn:cts:latinLit:phi0690.phi002:3.73	Tu modo, quos in spem statues submittere gentis,
urn:cts:latinLit:phi0690.phi002:3.74	praecipuum iam inde a teneris impende laborem.
urn:cts:latinLit:phi0690.phi002:3.75	Continuo pecoris generosi pullus in arvis
urn:cts:latinLit:phi0690.phi002:3.76	altius ingreditur et mollia crura reponit;
urn:cts:latinLit:phi0690.phi002:3.77	primus et ire viam et fluvios temptare minaces
urn:cts:latinLit:phi0690.phi002:3.78	audet et ignoto sese committere ponti
urn:cts:latinLit:phi0690.phi002:3.79	nec vanos horret strepitus. Illi ardua cervix
urn:cts:latinLit:phi0690.phi002:3.80	argutumque caput, brevis alvus obesaque terga,
urn:cts:latinLit:phi0690.phi002:3.81	luxuriatque toris animosum pectus. Honesti
urn:cts:latinLit:phi0690.phi002:3.82	spadices glaucique, color deterrimus albis
urn:cts:latinLit:phi0690.phi002:3.83	et gilvo. Tum, si qua sonum procul arma dedere
urn:cts:latinLit:phi0690.phi002:3.84	stare loco nescit, micat auribus et tremit artus
urn:cts:latinLit:phi0690.phi002:3.85	collectumque premens volvit sub naribus ignem.
urn:cts:latinLit:phi0690.phi002:3.86	Densa iuba, et dextro iactata recumbit in armo;
urn:cts:latinLit:phi0690.phi002:3.87	at duplex agitur per lumbos spina, cavatque
urn:cts:latinLit:phi0690.phi002:3.88	tellurem et solido graviter sonat ungula cornu.
urn:cts:latinLit:phi0690.phi002:3.89	Talis Amyclaei domitus Pollucis habenis
urn:cts:latinLit:phi0690.phi002:3.90	Cyllarus et, quorum Grai meminere poetae,
urn:cts:latinLit:phi0690.phi002:3.91	Martis equi biiuges et magni currus Achilli.
urn:cts:latinLit:phi0690.phi002:3.92	Talis et ipse iubam cervice effundit equina
urn:cts:latinLit:phi0690.phi002:3.93	coniugis adventu pernix Saturnus et altum
urn:cts:latinLit:phi0690.phi002:3.94	Pelion hinnitu fugiens implevit acuto.
urn:cts:latinLit:phi0690.phi002:3.95	Hunc quoque, ubi aut morbo gravis aut iam segnior annis
urn:cts:latinLit:phi0690.phi002:3.96	deficit, abde domo nec turpi ignosce senectae.
urn:cts:latinLit:phi0690.phi002:3.97	frigidus in Venerem senior, frustraque laborem
urn:cts:latinLit:phi0690.phi002:3.98	ingratum trahit, et, si quando ad proelia ventum est,
urn:cts:latinLit:phi0690.phi002:3.99	ut quondam in stipulis magnus sine viribus ignis,
urn:cts:latinLit:phi0690.phi002:3.100	incassum furit. Ergo animos aevumque notabis
urn:cts:latinLit:phi0690.phi002:3.101	praecipue; hinc alias artis prolemque parentum
urn:cts:latinLit:phi0690.phi002:3.102	et quis cuique dolor victo, quae gloria palmae.
urn:cts:latinLit:phi0690.phi002:3.103	Nonne vides, cum praecipiti certamine campum
urn:cts:latinLit:phi0690.phi002:3.104	corripuere ruuntque effusi carcere currus,
urn:cts:latinLit:phi0690.phi002:3.105	cum spes arrectae iuvenum, exsultantiaque haurit
urn:cts:latinLit:phi0690.phi002:3.106	corda pavor pulsans? Illi instant verbere torto
urn:cts:latinLit:phi0690.phi002:3.107	et proni dant lora, volat vi fervidus axis;
urn:cts:latinLit:phi0690.phi002:3.108	iamque humiles, iamque elati sublime videntur
urn:cts:latinLit:phi0690.phi002:3.109	aera per vacuum ferri atque adsurgere in auras;
urn:cts:latinLit:phi0690.phi002:3.110	nec mora nec requies; at fulvae nimbus harenae
urn:cts:latinLit:phi0690.phi002:3.111	tollitur, umescunt spumis flatuque sequentum:
urn:cts:latinLit:phi0690.phi002:3.112	tantus amor laudum, tantae est victoria curae.
urn:cts:latinLit:phi0690.phi002:3.113	Primus Erichthonius currus et quattuor ausus
urn:cts:latinLit:phi0690.phi002:3.114	iungere equos rapidusque rotis insistere victor
urn:cts:latinLit:phi0690.phi002:3.115	Frena Pelethronii Lapithae gyrosque dedere
urn:cts:latinLit:phi0690.phi002:3.116	impositi dorso atque equitem docuere sub armis
urn:cts:latinLit:phi0690.phi002:3.117	insultare solo et gressus glomerare superbos.
urn:cts:latinLit:phi0690.phi002:3.118	Aequus uterque labor, aeque iuvenemque magistri
urn:cts:latinLit:phi0690.phi002:3.119	exquirunt calidumque animis et cursibus acrem,
urn:cts:latinLit:phi0690.phi002:3.120	quamvis saepe fuga versos ille egerit hostis
urn:cts:latinLit:phi0690.phi002:3.121	et patriam Epirum referat fortisque Mycenas
urn:cts:latinLit:phi0690.phi002:3.122	Neptunique ipsa deducat origine gentem.
urn:cts:latinLit:phi0690.phi002:3.123	His animadversis instant sub tempus et omnis
urn:cts:latinLit:phi0690.phi002:3.124	impendunt curas denso distendere pingui,
urn:cts:latinLit:phi0690.phi002:3.125	quem legere ducem et pecori dixere maritum;
urn:cts:latinLit:phi0690.phi002:3.126	florentisque secant herbas fluviosque ministrant
urn:cts:latinLit:phi0690.phi002:3.127	farraque, ne blando nequeat superesse labori
urn:cts:latinLit:phi0690.phi002:3.128	invalidique patrum referant ieiunia nati.
urn:cts:latinLit:phi0690.phi002:3.129	Ipsa autem macie tenuant armenta volentes,
urn:cts:latinLit:phi0690.phi002:3.130	atque, ubi concubitus primos iam nota voluptas
urn:cts:latinLit:phi0690.phi002:3.131	sollicitat, frondesque negant et fontibus arcent.
urn:cts:latinLit:phi0690.phi002:3.132	Saepe etiam cursu quatiunt et sole fatigant,
urn:cts:latinLit:phi0690.phi002:3.133	cum graviter tunsis gemit area frugibus et cum
urn:cts:latinLit:phi0690.phi002:3.134	surgentem ad Zephyrum paleae iactantur inanes.
urn:cts:latinLit:phi0690.phi002:3.135	Hoc faciunt, nimio ne luxu obtunsior usus
urn:cts:latinLit:phi0690.phi002:3.136	sit genitali arvo et sulcos oblimet inertis,
urn:cts:latinLit:phi0690.phi002:3.137	sed rapiat sitiens Venerem interiusque recondat.
urn:cts:latinLit:phi0690.phi002:3.138	Rursus cura patrum cadere et succedere matrum
urn:cts:latinLit:phi0690.phi002:3.139	incipit. Exactis gravidae cum mensibus errant,
urn:cts:latinLit:phi0690.phi002:3.140	non illas gravibus quisquam iuga ducere plaustris,
urn:cts:latinLit:phi0690.phi002:3.141	non saltu superare viam sit passus et acri
urn:cts:latinLit:phi0690.phi002:3.142	carpere prata fuga fluviosque innare rapacis.
urn:cts:latinLit:phi0690.phi002:3.143	Saltibus in vacuis pascunt et plena secundum
urn:cts:latinLit:phi0690.phi002:3.144	flumina, muscus ubi et viridissima gramine ripa,
urn:cts:latinLit:phi0690.phi002:3.145	speluncaeque tegant et saxea procubet umbra.
urn:cts:latinLit:phi0690.phi002:3.146	Est lucos Silari circa ilicibusque; virentem
urn:cts:latinLit:phi0690.phi002:3.147	plurimus Alburnum volitans, cui nomen asilo
urn:cts:latinLit:phi0690.phi002:3.148	Romanum est, oestrum Grai vertere vocantes,
urn:cts:latinLit:phi0690.phi002:3.149	asper, acerba sonans, quo tota exterrita silvis
urn:cts:latinLit:phi0690.phi002:3.150	diffugiunt armenta; furit mugitibus aether
urn:cts:latinLit:phi0690.phi002:3.151	concussus silvaeque et sicci ripa Tanagri.
urn:cts:latinLit:phi0690.phi002:3.152	Hoc quondam monstro horribilis exercuit iras
urn:cts:latinLit:phi0690.phi002:3.153	Inachiae Iuno pestem meditata iuvencae.
urn:cts:latinLit:phi0690.phi002:3.154	Hunc quoque, nam mediis fervoribus acrior instat,
urn:cts:latinLit:phi0690.phi002:3.155	arcebis gravido pecori, armentaque pasces
urn:cts:latinLit:phi0690.phi002:3.156	sole recens orto aut noctem ducentibus astris.
urn:cts:latinLit:phi0690.phi002:3.157	Post partum cura in vitulos traducitur omnis,
urn:cts:latinLit:phi0690.phi002:3.158	continuoque notas et nomina gentis inurunt
urn:cts:latinLit:phi0690.phi002:3.159	et quos aut pecori malint submittere habendo
urn:cts:latinLit:phi0690.phi002:3.160	aut aris servare sacros aut scindere terram
urn:cts:latinLit:phi0690.phi002:3.161	et campum horrentem fractis invertere glaebis.
urn:cts:latinLit:phi0690.phi002:3.162	Cetera pascuntur viridis armenta per herbas:
urn:cts:latinLit:phi0690.phi002:3.163	Tu quos ad studium atque usum formabis agrestem,
urn:cts:latinLit:phi0690.phi002:3.164	iam vitulos hortare viamque insiste domandi,
urn:cts:latinLit:phi0690.phi002:3.165	dum faciles animi iuvenum, dum mobilis aetas.
urn:cts:latinLit:phi0690.phi002:3.166	Ac primum laxos tenui de vimine circlos
urn:cts:latinLit:phi0690.phi002:3.167	cervici subnecte; dehinc, ubi libera colla
urn:cts:latinLit:phi0690.phi002:3.168	servitio adsuerint, ipsis e torquibus aptos
urn:cts:latinLit:phi0690.phi002:3.169	iunge pares et coge gradum conferre iuvencos;
urn:cts:latinLit:phi0690.phi002:3.170	atque illis iam saepe rotae ducantur inanes
urn:cts:latinLit:phi0690.phi002:3.171	per terram et summo vestigia pulvere signent;
urn:cts:latinLit:phi0690.phi002:3.172	post valido nitens sub pondere faginus axis
urn:cts:latinLit:phi0690.phi002:3.173	instrepat et iunctos temo trahat aereus orbes.
urn:cts:latinLit:phi0690.phi002:3.174	Interea pubi indomitae non gramina tantum
urn:cts:latinLit:phi0690.phi002:3.175	nec vescas salicum frondes ulvamque palustrem,
urn:cts:latinLit:phi0690.phi002:3.176	sed frumenta manu carpes sata; nec tibi fetae
urn:cts:latinLit:phi0690.phi002:3.177	more patrum nivea implebunt mulctraria vaccae,
urn:cts:latinLit:phi0690.phi002:3.178	sed tota in dulcis consument ubera natos.
urn:cts:latinLit:phi0690.phi002:3.179	Sin ad bella magis studium turmasque ferocis,
urn:cts:latinLit:phi0690.phi002:3.180	aut Alphea rotis praelabi flumina Pisae
urn:cts:latinLit:phi0690.phi002:3.181	et Iovis in luco currus agitare volantis:
urn:cts:latinLit:phi0690.phi002:3.182	primus equi labor est, animos atque arma videre
urn:cts:latinLit:phi0690.phi002:3.183	bellantum lituosque pati tractuque gementem
urn:cts:latinLit:phi0690.phi002:3.184	ferre rotam et stabulo frenos audire sonantis;
urn:cts:latinLit:phi0690.phi002:3.185	tum magis atque magis blandis gaudere magistri
urn:cts:latinLit:phi0690.phi002:3.186	laudibus et plausae sonitum cervicis amare.
urn:cts:latinLit:phi0690.phi002:3.187	Atque haec iam primo depulsus ab ubere matris
urn:cts:latinLit:phi0690.phi002:3.188	audeat, inque vicem det mollibus ora capistris
urn:cts:latinLit:phi0690.phi002:3.189	invalidus etiamque tremens, etiam inscius aevi.
urn:cts:latinLit:phi0690.phi002:3.190	At tribus exactis ubi quarta accesserit aestas,
urn:cts:latinLit:phi0690.phi002:3.191	carpere mox gyrum incipiat gradibusque sonare
urn:cts:latinLit:phi0690.phi002:3.192	compositis sinuetque alterna volumina crurum
urn:cts:latinLit:phi0690.phi002:3.193	sitque laboranti similis; tum cursibus auras,
urn:cts:latinLit:phi0690.phi002:3.194	tum vocet, ac per aperta volans ceu liber habenis
urn:cts:latinLit:phi0690.phi002:3.195	aequora vix summa vestigia ponat harena;
urn:cts:latinLit:phi0690.phi002:3.196	qualis Hyperboreis Aquilo cum densus ab oris
urn:cts:latinLit:phi0690.phi002:3.197	incubuit, Scythiaeque hiemes atque arida differt
urn:cts:latinLit:phi0690.phi002:3.198	nubila: tum segetes altae campique natantes
urn:cts:latinLit:phi0690.phi002:3.199	lenibus horrescunt flabris summaeque sonorem
urn:cts:latinLit:phi0690.phi002:3.200	dant silvae longique urgent ad litora fluctus;
urn:cts:latinLit:phi0690.phi002:3.201	ille volat simul arva fuga, simul aequora verrens
urn:cts:latinLit:phi0690.phi002:3.202	Hinc vel ad Elei metas et maxuma campi
urn:cts:latinLit:phi0690.phi002:3.203	sudabit spatia et spumas aget ore cruentas,
urn:cts:latinLit:phi0690.phi002:3.204	Belgica vel molli melius feret esseda collo.
urn:cts:latinLit:phi0690.phi002:3.205	Tum demum crassa magnum farragine corpus
urn:cts:latinLit:phi0690.phi002:3.206	crescere iam domitis sinito: namque ante domandum
urn:cts:latinLit:phi0690.phi002:3.207	ingentis tollent animos prensique negabunt
urn:cts:latinLit:phi0690.phi002:3.208	verbera lenta pati et duris parere lupatis.
urn:cts:latinLit:phi0690.phi002:3.209	Sed non ulla magis viris industria firmat,
urn:cts:latinLit:phi0690.phi002:3.210	quam Venerem et caeci stimulos avertere amoris,
urn:cts:latinLit:phi0690.phi002:3.211	sive boum sive est cui gratior usus equorum.
urn:cts:latinLit:phi0690.phi002:3.212	Atque ideo tauros procul atque in sola relegant
urn:cts:latinLit:phi0690.phi002:3.213	pascua post montem oppositum et trans flumina lata,
urn:cts:latinLit:phi0690.phi002:3.214	aut intus clausos satura ad praesepia servant.
urn:cts:latinLit:phi0690.phi002:3.215	Carpit enim viris paulatim uritque videndo
urn:cts:latinLit:phi0690.phi002:3.216	femina nec nemorum patitur meminisse nec herbae
urn:cts:latinLit:phi0690.phi002:3.217	dulcibus illa quidem inlecebris, et saepe superbos
urn:cts:latinLit:phi0690.phi002:3.218	cornibus inter se subigit decernere amantis.
urn:cts:latinLit:phi0690.phi002:3.219	Pascitur in magna Sila formosa iuvenca:
urn:cts:latinLit:phi0690.phi002:3.220	illi alternantes multa vi proelia miscent
urn:cts:latinLit:phi0690.phi002:3.221	volneribus crebris, lavit ater corpora sanguis,
urn:cts:latinLit:phi0690.phi002:3.222	versaque in obnixos urguentur cornua vasto
urn:cts:latinLit:phi0690.phi002:3.223	cum gemitu, reboant silvaeque et longus Olympus
urn:cts:latinLit:phi0690.phi002:3.224	Nec mos bellantis una stabulare, sed alter
urn:cts:latinLit:phi0690.phi002:3.225	victus abit longeque ignotis exulat oris,
urn:cts:latinLit:phi0690.phi002:3.226	multa gemens ignominiam plagasque superbi
urn:cts:latinLit:phi0690.phi002:3.227	victoris, tum, quos amisit inultus, amores;
urn:cts:latinLit:phi0690.phi002:3.228	et stabula aspectans regnis excessit avitis.
urn:cts:latinLit:phi0690.phi002:3.229	Ergo omni cura viris exercet et inter
urn:cts:latinLit:phi0690.phi002:3.230	dura iacet pernix instrato saxa cubili
urn:cts:latinLit:phi0690.phi002:3.231	frondibus hirsutis et carice pastus acuta,
urn:cts:latinLit:phi0690.phi002:3.232	et temptat sese atque irasci in cornua discit
urn:cts:latinLit:phi0690.phi002:3.233	arboris obnixus trunco ventosque lacessit
urn:cts:latinLit:phi0690.phi002:3.234	ictibus et sparsa ad pugnam proludit harena.
urn:cts:latinLit:phi0690.phi002:3.235	Post ubi collectum robur viresque refectae
urn:cts:latinLit:phi0690.phi002:3.236	signa movet praecepsque oblitum fertur in hostem:
urn:cts:latinLit:phi0690.phi002:3.237	fluctus uti medio coepit cum albescere ponto
urn:cts:latinLit:phi0690.phi002:3.238	longius ex altoque sinum trahit, utque volutus
urn:cts:latinLit:phi0690.phi002:3.239	ad terras immane sonat per saxa neque ipso
urn:cts:latinLit:phi0690.phi002:3.240	monte minor procumbit, at ima exaestuat unda
urn:cts:latinLit:phi0690.phi002:3.241	verticibus nigramque alte subiectat harenam.
urn:cts:latinLit:phi0690.phi002:3.242	Omne adeo genus in terris hominumque ferarumque,
urn:cts:latinLit:phi0690.phi002:3.243	et genus aequoreum, pecudes pictaeque volucres,
urn:cts:latinLit:phi0690.phi002:3.244	in furias. ignemque ruunt. Amor omnibus idem.
urn:cts:latinLit:phi0690.phi002:3.245	Tempore non alio catulorum oblita leaena
urn:cts:latinLit:phi0690.phi002:3.246	saevior erravit campis, nec funera volgo
urn:cts:latinLit:phi0690.phi002:3.247	tam multa informes ursi stragemque dedere
urn:cts:latinLit:phi0690.phi002:3.248	per silvas; tum saevus aper, tum pessima tigris;
urn:cts:latinLit:phi0690.phi002:3.249	heu male tum Libyae solis erratur in agris.
urn:cts:latinLit:phi0690.phi002:3.250	Nonne vides, ut tota tremor pertemptet equorum
urn:cts:latinLit:phi0690.phi002:3.251	corpora, si tantum notas odor attulit auras?
urn:cts:latinLit:phi0690.phi002:3.252	Ac neque eos iam frena virum neque verbera saeva
urn:cts:latinLit:phi0690.phi002:3.253	non scopuli rupesque cavae atque obiecta retardant
urn:cts:latinLit:phi0690.phi002:3.254	flumina correptosque unda torquentia montis.
urn:cts:latinLit:phi0690.phi002:3.255	Ipse ruit dentesque Sabellicus exacuit sus
urn:cts:latinLit:phi0690.phi002:3.256	et pede prosubigit terram, fricat arbore costas
urn:cts:latinLit:phi0690.phi002:3.257	atque hinc atque illinc umeros ad volnera durat.
urn:cts:latinLit:phi0690.phi002:3.258	Quid iuvenis, magnum cui versat in ossibus ignem
urn:cts:latinLit:phi0690.phi002:3.259	durus amor? Nempe abruptis turbata procellis
urn:cts:latinLit:phi0690.phi002:3.260	nocte natat caeca serus freta; quem super ingens
urn:cts:latinLit:phi0690.phi002:3.261	porta tonat caeli et scopulis inlisa reclamant
urn:cts:latinLit:phi0690.phi002:3.262	aequora; nec miseri possunt revocare parentes
urn:cts:latinLit:phi0690.phi002:3.263	nec moritura super crudeli funere virgo.
urn:cts:latinLit:phi0690.phi002:3.264	Quid lynces Bacchi variae et genus acre luporum
urn:cts:latinLit:phi0690.phi002:3.265	atque canum? Quid, quae imbelles dant proelia cervi?
urn:cts:latinLit:phi0690.phi002:3.266	Scilicet ante omnis furor est insignis equarum;
urn:cts:latinLit:phi0690.phi002:3.267	et mentem Venus ipsa dedit, quo tempore Glauci
urn:cts:latinLit:phi0690.phi002:3.268	Potniades malis membra absumpsere quadrigae.
urn:cts:latinLit:phi0690.phi002:3.269	Illas ducit amor trans Gargara transque sonantem
urn:cts:latinLit:phi0690.phi002:3.270	Ascanium; superant montis et flumina tranant.
urn:cts:latinLit:phi0690.phi002:3.271	Continuoque avidis ubi subdita flamma medullis,
urn:cts:latinLit:phi0690.phi002:3.272	vere magis, quia vere calor redit ossibus: illae
urn:cts:latinLit:phi0690.phi002:3.273	ore omnes versae in Zephyrum stant rupibus altis,
urn:cts:latinLit:phi0690.phi002:3.274	exceptantque levis auras et saepe sine ullis
urn:cts:latinLit:phi0690.phi002:3.275	coniugiis vento gravidae, mirabile dictu,
urn:cts:latinLit:phi0690.phi002:3.276	saxa per et scopulos et depressas convallis
urn:cts:latinLit:phi0690.phi002:3.277	diffugiunt, non, Eure, tuos, neque solis ad ortus,
urn:cts:latinLit:phi0690.phi002:3.278	in Borean caurumque, aut unde nigerrimus auster
urn:cts:latinLit:phi0690.phi002:3.279	nascitur et pluvio contristat frigore caelum.
urn:cts:latinLit:phi0690.phi002:3.280	Hic demum, hippomanes vero quod nomine dicunt
urn:cts:latinLit:phi0690.phi002:3.281	pastores, lentum destillat ab inguine virus,
urn:cts:latinLit:phi0690.phi002:3.282	hippomanes, quod saepe malae legere novercae
urn:cts:latinLit:phi0690.phi002:3.283	miscueruntque herbas et non innoxia verba.
urn:cts:latinLit:phi0690.phi002:3.284	Sed fugit interea, fugit inreparabile tempus,
urn:cts:latinLit:phi0690.phi002:3.285	singula dum capti circumvectamur amore.
urn:cts:latinLit:phi0690.phi002:3.286	Hoc satis armentis: superat pars altera curae,
urn:cts:latinLit:phi0690.phi002:3.287	lanigeros agitare greges hirtasque capellas.
urn:cts:latinLit:phi0690.phi002:3.288	Hic labor, hinc laudem fortes sperate coloni.
urn:cts:latinLit:phi0690.phi002:3.289	Nec sum animi dubius, verbis ea vincere magnum
urn:cts:latinLit:phi0690.phi002:3.290	quam sit, et angustis hunc addere rebus honorem;
urn:cts:latinLit:phi0690.phi002:3.291	sed me Parnasi deserta per ardua dulcis
urn:cts:latinLit:phi0690.phi002:3.292	raptat amor; iuvat ire iugis, qua nulla priorum
urn:cts:latinLit:phi0690.phi002:3.293	Castaliam molli devertitur orbita clivo.
urn:cts:latinLit:phi0690.phi002:3.294	Nunc, veneranda Pales, magno nunc ore sonandum
urn:cts:latinLit:phi0690.phi002:3.295	Incipiens stabulis edico in mollibus herbam
urn:cts:latinLit:phi0690.phi002:3.296	carpere ovis, dum mox frondosa reducitur aestas,
urn:cts:latinLit:phi0690.phi002:3.297	et multa duram stipula filicumque maniplis
urn:cts:latinLit:phi0690.phi002:3.298	sternere subter humum, glacies ne frigida laedat
urn:cts:latinLit:phi0690.phi002:3.299	molle pecus scabiemque ferat turpisque podagras.
urn:cts:latinLit:phi0690.phi002:3.300	Post hinc digressus iubeo frondentia capris
urn:cts:latinLit:phi0690.phi002:3.301	arbuta sufficere et fluvios praebere recentis
urn:cts:latinLit:phi0690.phi002:3.302	et stabula a ventis hiberno opponere soli
urn:cts:latinLit:phi0690.phi002:3.303	ad medium conversa diem, cum frigidus olim
urn:cts:latinLit:phi0690.phi002:3.304	iam cadit extremoque inrorat Aquarius anno.
urn:cts:latinLit:phi0690.phi002:3.305	Haec quoque non cura nobis leviore tuendae,
urn:cts:latinLit:phi0690.phi002:3.306	nec minor usus erit, quamvis Milesia magno
urn:cts:latinLit:phi0690.phi002:3.307	vellera mutentur Tyrios incocta rubores:
urn:cts:latinLit:phi0690.phi002:3.308	densior hinc suboles, hinc largi copia lactis;
urn:cts:latinLit:phi0690.phi002:3.309	quam magis exhausto spumaverit ubere mulctra,
urn:cts:latinLit:phi0690.phi002:3.310	laeta magis pressis manabunt flumina mammis.
urn:cts:latinLit:phi0690.phi002:3.311	Nec minus interea barbas incanaque menta
urn:cts:latinLit:phi0690.phi002:3.312	Cinyphii tondent hirci saetasque comantis
urn:cts:latinLit:phi0690.phi002:3.313	usum in castrorum et miseris velamina nautis.
urn:cts:latinLit:phi0690.phi002:3.314	Pascuntur vero silvas et summa Lycaei
urn:cts:latinLit:phi0690.phi002:3.315	horrentisque rubos et amantis ardua dumos:
urn:cts:latinLit:phi0690.phi002:3.316	atque ipsae memores redeunt in tecta suosque
urn:cts:latinLit:phi0690.phi002:3.317	ducunt et gravido superant vix ubere limen.
urn:cts:latinLit:phi0690.phi002:3.318	Ergo omni studio glaciem ventosque nivalis
urn:cts:latinLit:phi0690.phi002:3.319	quo minor est illis curae mortalis egestas,
urn:cts:latinLit:phi0690.phi002:3.320	avertes victumque feres et virgea laetus
urn:cts:latinLit:phi0690.phi002:3.321	pabula, nec tota claudes faenilia bruma.
urn:cts:latinLit:phi0690.phi002:3.322	At vero Zephyris cum laeta vocantibus aestas
urn:cts:latinLit:phi0690.phi002:3.323	in saltus utrumque gregem atque in pascua mittet,
urn:cts:latinLit:phi0690.phi002:3.324	Luciferi primo cum sidere frigida rura
urn:cts:latinLit:phi0690.phi002:3.325	carpamus, dum mane novum, dum gramina canent,
urn:cts:latinLit:phi0690.phi002:3.326	et ros in tenera pecori gratissimus herba.
urn:cts:latinLit:phi0690.phi002:3.327	Inde ubi quarta sitim caeli collegerit hora
urn:cts:latinLit:phi0690.phi002:3.328	et cantu querulae rumpent arbusta cicadae,
urn:cts:latinLit:phi0690.phi002:3.329	ad puteos aut alta greges ad stagna iubebo
urn:cts:latinLit:phi0690.phi002:3.330	currentem ilignis potare canalibus undam;
urn:cts:latinLit:phi0690.phi002:3.331	aestibus at mediis umbrosam exquirere vallem,
urn:cts:latinLit:phi0690.phi002:3.332	sicubi magna Iovis antiquo robore quercus
urn:cts:latinLit:phi0690.phi002:3.333	ingentis tendat ramos, aut sicubi nigrum
urn:cts:latinLit:phi0690.phi002:3.334	ilicibus crebris sacra nemus accubet umbra;
urn:cts:latinLit:phi0690.phi002:3.335	tum tenuis dare rursus aquas et pascere rursus
urn:cts:latinLit:phi0690.phi002:3.336	solis ad occasum, cum frigidus aera vesper
urn:cts:latinLit:phi0690.phi002:3.337	temperat et saltus reficit iam roscida luna
urn:cts:latinLit:phi0690.phi002:3.338	litoraque alcyonem resonant, acalanthida dumi.
urn:cts:latinLit:phi0690.phi002:3.339	Quid tibi pastores Libyae, quid pascua versu
urn:cts:latinLit:phi0690.phi002:3.340	prosequar et raris habitata mapalia tectis?
urn:cts:latinLit:phi0690.phi002:3.341	Saepe diem noctemque et totum ex ordine mensem
urn:cts:latinLit:phi0690.phi002:3.342	pascitur itque pecus longa in deserta sine ullis
urn:cts:latinLit:phi0690.phi002:3.343	hospitiis: tantum campi iacet. Omnia secum
urn:cts:latinLit:phi0690.phi002:3.344	armentarius Afer agit, tectumque laremque
urn:cts:latinLit:phi0690.phi002:3.345	armaque Amyclaeumque canem Cressamque pharetram;
urn:cts:latinLit:phi0690.phi002:3.346	non secus ac patriis acer Romanus in armis
urn:cts:latinLit:phi0690.phi002:3.347	iniusto sub fasce viam cum carpit et hosti
urn:cts:latinLit:phi0690.phi002:3.348	ante expectatum positis stat in agmine castris.
urn:cts:latinLit:phi0690.phi002:3.349	At non, qua Scythiae gentes Maeotiaque unda,
urn:cts:latinLit:phi0690.phi002:3.350	turbidus et torquens flaventis Hister harenas,
urn:cts:latinLit:phi0690.phi002:3.351	quaque redit medium Rhodope porrecta sub axem.
urn:cts:latinLit:phi0690.phi002:3.352	Illic clausa tenent stabulis armenta, neque ullae
urn:cts:latinLit:phi0690.phi002:3.353	aut herbae campo apparent aut arbore frondes;
urn:cts:latinLit:phi0690.phi002:3.354	sed iacet aggeribus niveis informis et alto
urn:cts:latinLit:phi0690.phi002:3.355	terra gelu late septemque adsurgit in ulnas.
urn:cts:latinLit:phi0690.phi002:3.356	Semper hiemps, semper spirantes frigora cauri.
urn:cts:latinLit:phi0690.phi002:3.357	Tum Sol pallentis haud umquam discutit umbras,
urn:cts:latinLit:phi0690.phi002:3.358	nec cum invectus equis altum petit aethera, nec cum
urn:cts:latinLit:phi0690.phi002:3.359	praecipitem Oceani rubro lavit aequore currum.
urn:cts:latinLit:phi0690.phi002:3.360	Concrescunt subitae currenti in flumine crustae
urn:cts:latinLit:phi0690.phi002:3.361	undaque iam tergo ferratos sustinet orbis,
urn:cts:latinLit:phi0690.phi002:3.362	puppibus illa prius, patulis nunc hospita plaustris;
urn:cts:latinLit:phi0690.phi002:3.363	aeraque dissiliunt vulgo vestesque rigescunt
urn:cts:latinLit:phi0690.phi002:3.364	indutae caeduntque securibus umida vina
urn:cts:latinLit:phi0690.phi002:3.365	et totae solidam in glaciem vertere lacunae
urn:cts:latinLit:phi0690.phi002:3.366	stiriaque impexis induruit horrida barbis.
urn:cts:latinLit:phi0690.phi002:3.367	Interea toto non setius aere ninguit:
urn:cts:latinLit:phi0690.phi002:3.368	intereunt pecudes, stant circumfusa pruinis
urn:cts:latinLit:phi0690.phi002:3.369	corpora magna boum, confertoque agmine cervi
urn:cts:latinLit:phi0690.phi002:3.370	torpent mole nova et summis vix cornibus extant.
urn:cts:latinLit:phi0690.phi002:3.371	Hos non immissis canibus, non cassibus ullis
urn:cts:latinLit:phi0690.phi002:3.372	puniceaeve agitant pavidos formidine pennae,
urn:cts:latinLit:phi0690.phi002:3.373	sed frustra oppositum trudentis pectore montem
urn:cts:latinLit:phi0690.phi002:3.374	comminus obtruncant ferro graviterque rudentis
urn:cts:latinLit:phi0690.phi002:3.375	caedunt et magno laeti clamore reportant.
urn:cts:latinLit:phi0690.phi002:3.376	Ipsi in defossis specubus secura sub alta
urn:cts:latinLit:phi0690.phi002:3.377	otia agunt terra congestaque robora totasque
urn:cts:latinLit:phi0690.phi002:3.378	advolvere focis ulmos ignique dedere.
urn:cts:latinLit:phi0690.phi002:3.379	Hic noctem ludo ducunt et pocula laeti
urn:cts:latinLit:phi0690.phi002:3.380	fermento atque acidis imitantur vitea sorbis.
urn:cts:latinLit:phi0690.phi002:3.381	Talis Hyperboreo septem subiecta trioni
urn:cts:latinLit:phi0690.phi002:3.382	gens effrena virum Rhiphaeo tunditur euro
urn:cts:latinLit:phi0690.phi002:3.383	et pecudum fulvis velatur corpora saetis.
urn:cts:latinLit:phi0690.phi002:3.384	Si tibi lanitium curae, primum aspera silva,
urn:cts:latinLit:phi0690.phi002:3.385	lappaeque tribolique, absint; fuge pabula laeta;
urn:cts:latinLit:phi0690.phi002:3.386	Continuoque greges villis lege mollibus albos.
urn:cts:latinLit:phi0690.phi002:3.387	Illum autem, quamvis aries sit candidus ipse,
urn:cts:latinLit:phi0690.phi002:3.388	nigra subest udo tantum cui lingua palato,
urn:cts:latinLit:phi0690.phi002:3.389	reice, ne maculis infuscet vellera pullis
urn:cts:latinLit:phi0690.phi002:3.390	nascentum, plenoque alium circumspice campo.
urn:cts:latinLit:phi0690.phi002:3.391	Munere sic niveo lanae, si credere dignum est,
urn:cts:latinLit:phi0690.phi002:3.392	Pan deus Arcadiae captam te, Luna, fefellit
urn:cts:latinLit:phi0690.phi002:3.393	in nemora alta vocans; nec tu aspernata vocantem.
urn:cts:latinLit:phi0690.phi002:3.394	At cui lactis amor, cytisum lotosque frequentis
urn:cts:latinLit:phi0690.phi002:3.395	ipse manu salsasque ferat praesepibus herbas.
urn:cts:latinLit:phi0690.phi002:3.396	Hinc et amant fluvios magis et magis ubera tendunt
urn:cts:latinLit:phi0690.phi002:3.397	et salis occultum referunt in lacte saporem.
urn:cts:latinLit:phi0690.phi002:3.398	Multi iam excretos prohibent a matribus haedos
urn:cts:latinLit:phi0690.phi002:3.399	primaque ferratis praefigunt ora capistris.
urn:cts:latinLit:phi0690.phi002:3.400	Quod surgente die mulsere horisque diurnis,
urn:cts:latinLit:phi0690.phi002:3.401	nocte premunt; quod iam tenebris et sole cadente,
urn:cts:latinLit:phi0690.phi002:3.402	sub lucem exportant calathis adit oppida pastor;
urn:cts:latinLit:phi0690.phi002:3.403	aut parco sale contingunt hiemique reponunt.
urn:cts:latinLit:phi0690.phi002:3.404	Nec tibi cura canum fuerit postrema, sed una
urn:cts:latinLit:phi0690.phi002:3.405	velocis Spartae catulos acremque Molossum
urn:cts:latinLit:phi0690.phi002:3.406	pasce sero pingui. Numquam custodibus illis
urn:cts:latinLit:phi0690.phi002:3.407	nocturnum stabulis furem incursusque luporum
urn:cts:latinLit:phi0690.phi002:3.408	aut impacatos a tergo horrebis Hiberos.
urn:cts:latinLit:phi0690.phi002:3.409	Saepe etiam cursu timidos agitabis onagros
urn:cts:latinLit:phi0690.phi002:3.410	et canibus leporem, canibus venabere dammas,
urn:cts:latinLit:phi0690.phi002:3.411	saepe volutabris pulsos silvestribus apros
urn:cts:latinLit:phi0690.phi002:3.412	latratu turbabis agens montisque per altos
urn:cts:latinLit:phi0690.phi002:3.413	ingentem clamore premes ad retia cervum.
urn:cts:latinLit:phi0690.phi002:3.414	Disce et odoratam stabulis accendere cedrum
urn:cts:latinLit:phi0690.phi002:3.415	galbaneoque agitare gravis nidore chelydros.
urn:cts:latinLit:phi0690.phi002:3.416	saepe sub immotis praesepibus aut mala tactu
urn:cts:latinLit:phi0690.phi002:3.417	vipera delituit caelumque exterrita fugit,
urn:cts:latinLit:phi0690.phi002:3.418	aut tecto adsuetus coluber succedere et umbrae,
urn:cts:latinLit:phi0690.phi002:3.419	pestis acerba boum, pecorique aspergere virus,
urn:cts:latinLit:phi0690.phi002:3.420	fovit humum. Cape saxa manu, cape robora, pastor,
urn:cts:latinLit:phi0690.phi002:3.421	tollentemque minas et sibila colla tumentem
urn:cts:latinLit:phi0690.phi002:3.422	deice. Iamque fuga timidum caput abdidit alte,
urn:cts:latinLit:phi0690.phi002:3.423	cum medii nexus extremaeque agmina caudae
urn:cts:latinLit:phi0690.phi002:3.424	solvuntur, tardosque trahit sinus ultimus orbis.
urn:cts:latinLit:phi0690.phi002:3.425	Est etiam ille malus Calabris in saltibus anguis,
urn:cts:latinLit:phi0690.phi002:3.426	squamea convolvens sublato pectore terga
urn:cts:latinLit:phi0690.phi002:3.427	atque notis longam maculosus grandibus alvum
urn:cts:latinLit:phi0690.phi002:3.428	qui, dum amnes ulli rumpuntur fontibus et dum
urn:cts:latinLit:phi0690.phi002:3.429	vere madent udo terrae ac pluvialibus austris
urn:cts:latinLit:phi0690.phi002:3.430	stagna colit, ripisque habitans hic piscibus atram
urn:cts:latinLit:phi0690.phi002:3.431	improbus ingluviem ranisque loquacibus explet;
urn:cts:latinLit:phi0690.phi002:3.432	postquam exusta palus, terraeque ardore dehiscunt,
urn:cts:latinLit:phi0690.phi002:3.433	exsilit in siccum et flammantia lumina torquens
urn:cts:latinLit:phi0690.phi002:3.434	saevit agris asperque siti atque exterritus aestu.
urn:cts:latinLit:phi0690.phi002:3.435	Ne mihi tum mollis sub divo carpere somnos
urn:cts:latinLit:phi0690.phi002:3.436	neu dorso nemoris libeat iacuisse per herbas,
urn:cts:latinLit:phi0690.phi002:3.437	cum positis novus exuviis nitidusque iuventa
urn:cts:latinLit:phi0690.phi002:3.438	volvitur, aut catulos tectis aut ova relinquens
urn:cts:latinLit:phi0690.phi002:3.439	arduus ad solem et linguis micat ore trisulcis.
urn:cts:latinLit:phi0690.phi002:3.440	Morborum quoque te causas et signa docebo.
urn:cts:latinLit:phi0690.phi002:3.441	Turpis ovis temptat scabies, ubi frigidus imber
urn:cts:latinLit:phi0690.phi002:3.442	altius ad vivum persedit et horrida cano
urn:cts:latinLit:phi0690.phi002:3.443	bruma gelu, vel cum tonsis inlotus adhaesit
urn:cts:latinLit:phi0690.phi002:3.444	sudor et hirsuti secuerunt corpora vepres.
urn:cts:latinLit:phi0690.phi002:3.445	Dulcibus idcirco fluviis pecus omne magistri
urn:cts:latinLit:phi0690.phi002:3.446	perfundunt, udisque aries in gurgite villis
urn:cts:latinLit:phi0690.phi002:3.447	mersatur missusque secundo defluit amni;
urn:cts:latinLit:phi0690.phi002:3.448	aut tonsum tristi contingunt corpus amurca
urn:cts:latinLit:phi0690.phi002:3.449	et spumas miscent argenti et sulfura viva
urn:cts:latinLit:phi0690.phi002:3.450	Idaeasque pices et pinguis unguine ceras
urn:cts:latinLit:phi0690.phi002:3.451	scillamque elleborosque gravis nigrumque bitumen.
urn:cts:latinLit:phi0690.phi002:3.452	Non tamen ulla magis praesens fortuna laborum est,
urn:cts:latinLit:phi0690.phi002:3.453	quam si quis ferro potuit rescindere summum
urn:cts:latinLit:phi0690.phi002:3.454	ulceris os: alitur vitium vivitque tegendo,
urn:cts:latinLit:phi0690.phi002:3.455	dum medicas adhibere manus ad volnera pastor
urn:cts:latinLit:phi0690.phi002:3.456	abnegat et meliora deos sedet omnia poscens.
urn:cts:latinLit:phi0690.phi002:3.457	Quin etiam, ima dolor balantum lapsus ad ossa
urn:cts:latinLit:phi0690.phi002:3.458	cum furit atque artus depascitur arida febris,
urn:cts:latinLit:phi0690.phi002:3.459	profuit incensos aestus avertere et inter
urn:cts:latinLit:phi0690.phi002:3.460	ima ferire pedis salientem sanguine venam,
urn:cts:latinLit:phi0690.phi002:3.461	Bisaltae quo more solent acerque Gelonus;
urn:cts:latinLit:phi0690.phi002:3.462	cum fugit in Rhodopen atque in deserta Getarum
urn:cts:latinLit:phi0690.phi002:3.463	et lac concretum cum sanguine potat equino.
urn:cts:latinLit:phi0690.phi002:3.464	Quam procul aut molli succedere saepius umbrae
urn:cts:latinLit:phi0690.phi002:3.465	videris aut summas carpentem ignavius herbas
urn:cts:latinLit:phi0690.phi002:3.466	extremamque sequi aut medio procumbere campo
urn:cts:latinLit:phi0690.phi002:3.467	pascentem et serae solam decedere nocti:
urn:cts:latinLit:phi0690.phi002:3.468	continuo culpam ferro compesce, prius quam
urn:cts:latinLit:phi0690.phi002:3.469	dira per incautum serpant contagia volgus.
urn:cts:latinLit:phi0690.phi002:3.470	Non tam creber agens hiemem ruit aequore turbo,
urn:cts:latinLit:phi0690.phi002:3.471	quam multae pecudum pestes. Nec singula morbi
urn:cts:latinLit:phi0690.phi002:3.472	corpora corripiunt, sed tota aestiva repente,
urn:cts:latinLit:phi0690.phi002:3.473	spemque gregemque simul cunctamque ab origine gentem.
urn:cts:latinLit:phi0690.phi002:3.474	Tum sciat, aerias Alpis et Norica si quis
urn:cts:latinLit:phi0690.phi002:3.475	castella in tumulis et Iapydis arva Timavi
urn:cts:latinLit:phi0690.phi002:3.476	nunc quoque post tanto videat desertaque regna
urn:cts:latinLit:phi0690.phi002:3.477	pastorum et longe saltus lateque vacantis.
urn:cts:latinLit:phi0690.phi002:3.478	Hic quondam morbo caeli miseranda coorta est
urn:cts:latinLit:phi0690.phi002:3.479	tempestas totoque autumni incanduit aestu
urn:cts:latinLit:phi0690.phi002:3.480	et genus omne neci pecudum dedit, omne ferarum,
urn:cts:latinLit:phi0690.phi002:3.481	corrupitque lacus, infecit pabula tabo.
urn:cts:latinLit:phi0690.phi002:3.482	Nec via mortis erat simplex, sed ubi ignea venis
urn:cts:latinLit:phi0690.phi002:3.483	omnibus acta sitis miseros adduxerat artus,
urn:cts:latinLit:phi0690.phi002:3.484	rursus abundabat fluidus liquor omniaque in se
urn:cts:latinLit:phi0690.phi002:3.485	ossa minutatim morbo collapsa trahebat.
urn:cts:latinLit:phi0690.phi002:3.486	Saepe in honore deum medio stans hostia ad aram
urn:cts:latinLit:phi0690.phi002:3.487	lanea dum nivea circumdatur infula vitta,
urn:cts:latinLit:phi0690.phi002:3.488	inter cunctantis cecidit moribunda ministros.
urn:cts:latinLit:phi0690.phi002:3.489	Aut si quam ferro mactaverat ante sacerdos
urn:cts:latinLit:phi0690.phi002:3.490	inde neque impositis ardent altaria fibris
urn:cts:latinLit:phi0690.phi002:3.491	nec responsa potest consultus reddere vates,
urn:cts:latinLit:phi0690.phi002:3.492	ac vix suppositi tinguntur sanguine cultri
urn:cts:latinLit:phi0690.phi002:3.493	summaque ieiuna sanie infuscatur harena.
urn:cts:latinLit:phi0690.phi002:3.494	Hinc laetis vituli volgo moriuntur in herbis
urn:cts:latinLit:phi0690.phi002:3.495	et dulcis animas plena ad praesepia reddunt;
urn:cts:latinLit:phi0690.phi002:3.496	hinc canibus blandis rabies venit et quatit aegros
urn:cts:latinLit:phi0690.phi002:3.497	tussis anhela sues ac faucibus angit obesis.
urn:cts:latinLit:phi0690.phi002:3.498	Labitur infelix studiorum atque immemor herbae
urn:cts:latinLit:phi0690.phi002:3.499	victor equus fontisque avertitur et pede terram
urn:cts:latinLit:phi0690.phi002:3.500	crebra ferit; demissae aures, incertus ibidem
urn:cts:latinLit:phi0690.phi002:3.501	sudor et ille quidem morituris frigidus, aret
urn:cts:latinLit:phi0690.phi002:3.502	pellis et ad tactum tractanti dura resistit.
urn:cts:latinLit:phi0690.phi002:3.503	Haec ante exitium primis dant signa diebus;
urn:cts:latinLit:phi0690.phi002:3.504	sin in processu coepit crudescere morbus,
urn:cts:latinLit:phi0690.phi002:3.505	tum vero ardentes oculi atque attractus ab alto
urn:cts:latinLit:phi0690.phi002:3.506	spiritus, interdum gemitu gravis, imaque longo
urn:cts:latinLit:phi0690.phi002:3.507	ilia singultu tendunt, it naribus ater
urn:cts:latinLit:phi0690.phi002:3.508	sanguis et obsessas fauces premit aspera lingua.
urn:cts:latinLit:phi0690.phi002:3.509	Profuit inserto latices infundere cornu
urn:cts:latinLit:phi0690.phi002:3.510	Lenaeos; ea visa salus morientibus una;
urn:cts:latinLit:phi0690.phi002:3.511	mox erat hoc ipsum exitio, furiisque refecti
urn:cts:latinLit:phi0690.phi002:3.512	ardebant ipsique suos iam morte sub aegra,
urn:cts:latinLit:phi0690.phi002:3.513	di meliora piis erroremque hostibus illum,
urn:cts:latinLit:phi0690.phi002:3.514	discissos nudis laniabant dentibus artus.
urn:cts:latinLit:phi0690.phi002:3.515	Ecce autem duro fumans sub vomere taurus
urn:cts:latinLit:phi0690.phi002:3.516	concidit et mixtum spumis vomit ore cruorem
urn:cts:latinLit:phi0690.phi002:3.517	extremosque ciet gemitus. It tristis arator
urn:cts:latinLit:phi0690.phi002:3.518	maerentem abiungens fraterna morte iuvencum,
urn:cts:latinLit:phi0690.phi002:3.519	atque opere in medio defixa relinquit aratra.
urn:cts:latinLit:phi0690.phi002:3.520	Non umbrae altorum nemorum, non mollia possunt
urn:cts:latinLit:phi0690.phi002:3.521	prata movere animum, non qui per saxa volutus
urn:cts:latinLit:phi0690.phi002:3.522	purior electro campum petit amnis; at ima
urn:cts:latinLit:phi0690.phi002:3.523	solvuntur latera atque oculos stupor urguet inertis
urn:cts:latinLit:phi0690.phi002:3.524	ad terramque fluit devexo pondere cervix.
urn:cts:latinLit:phi0690.phi002:3.525	Quid labor aut benefacta iuvant? Quid vomere terras
urn:cts:latinLit:phi0690.phi002:3.526	invertisse gravis? Atqui non Massica Bacchi
urn:cts:latinLit:phi0690.phi002:3.527	munera, non illis epulae nocuere repostae:
urn:cts:latinLit:phi0690.phi002:3.528	frondibus et victu pascuntur simplicis herbae,
urn:cts:latinLit:phi0690.phi002:3.529	pocula sunt fontes liquidi atque exercita cursu
urn:cts:latinLit:phi0690.phi002:3.530	flumina, nec somnos abrumpit cura salubris.
urn:cts:latinLit:phi0690.phi002:3.531	Tempore non alio dicunt regionibus illis
urn:cts:latinLit:phi0690.phi002:3.532	quaesitas ad sacra boves Iunonis et uris
urn:cts:latinLit:phi0690.phi002:3.533	imparibus ductos alta ad donaria currus.
urn:cts:latinLit:phi0690.phi002:3.534	Ergo aegre rastris terram rimantur et ipsis
urn:cts:latinLit:phi0690.phi002:3.535	unguibus infodiunt fruges montisque per altos
urn:cts:latinLit:phi0690.phi002:3.536	contenta cervice trahunt stridentia plaustra.
urn:cts:latinLit:phi0690.phi002:3.537	Non lupus insidias explorat ovilia circum
urn:cts:latinLit:phi0690.phi002:3.538	nec gregibus nocturnus obambulat; acrior illum
urn:cts:latinLit:phi0690.phi002:3.539	cura domat; timidi dammae cervique fugaces
urn:cts:latinLit:phi0690.phi002:3.540	nunc interque canes et circum tecta vagantur.
urn:cts:latinLit:phi0690.phi002:3.541	Iam maris immensi prolem et genus omne natantum
urn:cts:latinLit:phi0690.phi002:3.542	litore in extremo, ceu naufraga corpora, fluctus
urn:cts:latinLit:phi0690.phi002:3.543	proluit; insolitae fugiunt in flumina phocae.
urn:cts:latinLit:phi0690.phi002:3.544	Interit et curvis frustra defensa latebris
urn:cts:latinLit:phi0690.phi002:3.545	vipera et attoniti squamis adstantibus hydri.
urn:cts:latinLit:phi0690.phi002:3.546	Ipsis est aer avibus non aequus et illae
urn:cts:latinLit:phi0690.phi002:3.547	praecipites alta vitam sub nube relinquunt.
urn:cts:latinLit:phi0690.phi002:3.548	Praeterea iam nec mutari pabula refert
urn:cts:latinLit:phi0690.phi002:3.549	artes nocent quaesitaeque; cessere magistri
urn:cts:latinLit:phi0690.phi002:3.550	Phillyrides Chiron Amythaoniusque Melampus.
urn:cts:latinLit:phi0690.phi002:3.551	Saevit et in lucem Stygiis emissa tenebris
urn:cts:latinLit:phi0690.phi002:3.552	pallida Tisiphone Morbos agit ante Metumque,
urn:cts:latinLit:phi0690.phi002:3.553	inque dies avidum surgens caput altius effert:
urn:cts:latinLit:phi0690.phi002:3.554	Balatu pecorum et crebris mugitibus amnes
urn:cts:latinLit:phi0690.phi002:3.555	arentesque sonant ripae collesque supini:
urn:cts:latinLit:phi0690.phi002:3.556	Iamque catervatim dat stragem atque aggerat ipsis
urn:cts:latinLit:phi0690.phi002:3.557	in stabulis turpi dilapsa cadavera tabo
urn:cts:latinLit:phi0690.phi002:3.558	donec humo tegere ac foveis abscondere discunt.
urn:cts:latinLit:phi0690.phi002:3.559	Nam neque erat coriis usus nec viscera quisquam
urn:cts:latinLit:phi0690.phi002:3.560	aut undis abolere potest aut vincere flamma;
urn:cts:latinLit:phi0690.phi002:3.561	ne tondere quidem morbo inluvieque peresa
urn:cts:latinLit:phi0690.phi002:3.562	vellera nec telas possunt attingere putris;
urn:cts:latinLit:phi0690.phi002:3.563	verum etiam invisos si quis temptarat amictus,
urn:cts:latinLit:phi0690.phi002:3.564	ardentes papulae atque immundus olentia sudor
urn:cts:latinLit:phi0690.phi002:3.565	membra sequebatur nec longo deinde moranti
urn:cts:latinLit:phi0690.phi002:3.566	tempore contactos artus sacer ignis edebat.
urn:cts:latinLit:phi0690.phi002:4.1	Protinus aerii mellis caelestia dona
urn:cts:latinLit:phi0690.phi002:4.2	exsequar: hanc etiam, Maecenas, adspice partem.
urn:cts:latinLit:phi0690.phi002:4.3	Admiranda tibi levium spectacula rerum
urn:cts:latinLit:phi0690.phi002:4.4	magnanimosque duces totiusque ordine gentis
urn:cts:latinLit:phi0690.phi002:4.5	mores et studia et populos et proelia dicam.
urn:cts:latinLit:phi0690.phi002:4.6	In tenui labor; at tenuis non gloria, si quem
urn:cts:latinLit:phi0690.phi002:4.7	numina laeva sinunt auditque vocatus Apollo.
urn:cts:latinLit:phi0690.phi002:4.8	Principio sedes apibus statioque petenda,
urn:cts:latinLit:phi0690.phi002:4.9	quo neque sit ventis aditus—nam pabula venti
urn:cts:latinLit:phi0690.phi002:4.10	ferre domum prohibent—neque oves haedique petulci
urn:cts:latinLit:phi0690.phi002:4.11	floribus insultent aut errans bucula campo
urn:cts:latinLit:phi0690.phi002:4.12	decutiat rorem et surgentes atterat herbas.
urn:cts:latinLit:phi0690.phi002:4.13	Absint et picti squalentia terga lacerti
urn:cts:latinLit:phi0690.phi002:4.14	pinguibus a stabulis meropesque aliaeque volucres
urn:cts:latinLit:phi0690.phi002:4.15	et manibus Procne pectus signata cruentis;
urn:cts:latinLit:phi0690.phi002:4.16	omnia nam late vastant ipsasque volantes
urn:cts:latinLit:phi0690.phi002:4.17	ore ferunt dulcem nidis immitibus escam.
urn:cts:latinLit:phi0690.phi002:4.18	At liquidi fontes et stagna virentia musco
urn:cts:latinLit:phi0690.phi002:4.19	adsint et tenuis fugiens per gramina rivus,
urn:cts:latinLit:phi0690.phi002:4.20	palmaque vestibulum aut ingens oleaster inumbret,
urn:cts:latinLit:phi0690.phi002:4.21	ut, cum prima novi ducent examina reges
urn:cts:latinLit:phi0690.phi002:4.22	vere suo ludetque favis emissa iuventus,
urn:cts:latinLit:phi0690.phi002:4.23	vicina invitet decedere ripa calori,
urn:cts:latinLit:phi0690.phi002:4.24	obviaque hospitiis teneat frondentibus arbos.
urn:cts:latinLit:phi0690.phi002:4.25	In medium, seu stabit iners seu profluet umor,
urn:cts:latinLit:phi0690.phi002:4.26	transversas salices et grandia conice saxa,
urn:cts:latinLit:phi0690.phi002:4.27	pontibus ut crebris possint consistere et alas
urn:cts:latinLit:phi0690.phi002:4.28	pandere ad aestivum solem, si forte morantes
urn:cts:latinLit:phi0690.phi002:4.29	sparserit aut praeceps Neptuno immerserit Eurus.
urn:cts:latinLit:phi0690.phi002:4.30	Haec circum casiae virides et olentia late
urn:cts:latinLit:phi0690.phi002:4.31	serpylla et graviter spirantis copia thymbrae
urn:cts:latinLit:phi0690.phi002:4.32	floreat inriguumque bibant violaria fontem.
urn:cts:latinLit:phi0690.phi002:4.33	Ipsa autem, seu corticibus tibi suta cavatis,
urn:cts:latinLit:phi0690.phi002:4.34	seu lento fuerint alvaria vimine texta,
urn:cts:latinLit:phi0690.phi002:4.35	angustos habeant aditus: nam frigore mella
urn:cts:latinLit:phi0690.phi002:4.36	cogit hiems, eademque calor liquefacta remittit.
urn:cts:latinLit:phi0690.phi002:4.37	Utraque vis apibus pariter metuenda; neque illae
urn:cts:latinLit:phi0690.phi002:4.38	nequiquam in tectis certatim tenuia cera
urn:cts:latinLit:phi0690.phi002:4.39	spiramenta linunt fucoque et floribus oras
urn:cts:latinLit:phi0690.phi002:4.40	explent collectumque haec ipsa ad munera gluten
urn:cts:latinLit:phi0690.phi002:4.41	et visco et Phrygiae servant pice lentius Idae.
urn:cts:latinLit:phi0690.phi002:4.42	Saepe etiam effossis, si vera est fama, latebris
urn:cts:latinLit:phi0690.phi002:4.43	sub terra fovere larem, penitusque repertae
urn:cts:latinLit:phi0690.phi002:4.44	pumicibusque cavis exesaeque arboris antro.
urn:cts:latinLit:phi0690.phi002:4.45	Tu tamen et levi rimosa cubilia limo
urn:cts:latinLit:phi0690.phi002:4.46	ungue fovens circum et raras superinice frondes.
urn:cts:latinLit:phi0690.phi002:4.47	Neu propius tectis taxum sine, neve rubentes
urn:cts:latinLit:phi0690.phi002:4.48	ure foco cancros, altae neu crede paludi,
urn:cts:latinLit:phi0690.phi002:4.49	aut ubi odor caeni gravis aut ubi concava pulsu
urn:cts:latinLit:phi0690.phi002:4.50	saxa sonant vocisque offensa resultat imago.
urn:cts:latinLit:phi0690.phi002:4.51	Quod superest, ubi pulsam hiemem sol aureus egit
urn:cts:latinLit:phi0690.phi002:4.52	sub terras caelumque aestiva luce reclusit,
urn:cts:latinLit:phi0690.phi002:4.53	illae continuo saltus silvasque peragrant
urn:cts:latinLit:phi0690.phi002:4.54	purpureosque metunt flores et flumina libant
urn:cts:latinLit:phi0690.phi002:4.55	summa leves. Hinc nescio qua dulcedine laetae
urn:cts:latinLit:phi0690.phi002:4.56	progeniem nidosque fovent, hinc arte recentes
urn:cts:latinLit:phi0690.phi002:4.57	excudunt ceras et mella tenacia fingunt.
urn:cts:latinLit:phi0690.phi002:4.58	Hinc ubi iam emissum caveis ad sidera caeli
urn:cts:latinLit:phi0690.phi002:4.59	nare per aestatem liquidam suspexeris agmen
urn:cts:latinLit:phi0690.phi002:4.60	obscuramque trahi vento mirabere nubem,
urn:cts:latinLit:phi0690.phi002:4.61	contemplator: aquas dulces et frondea semper
urn:cts:latinLit:phi0690.phi002:4.62	tecta petunt. Huc tu iussos adsperge sapores,
urn:cts:latinLit:phi0690.phi002:4.63	trita melisphylla et cerinthae ignobile gramen,
urn:cts:latinLit:phi0690.phi002:4.64	tinnitusque cie et Matris quate cymbala circum.
urn:cts:latinLit:phi0690.phi002:4.65	ipsae consident medicatis sedibus, ipsae
urn:cts:latinLit:phi0690.phi002:4.66	intima more suo sese in cunabula condent.
urn:cts:latinLit:phi0690.phi002:4.67	Sin autem ad pugnam exierint, nam saepe duobus
urn:cts:latinLit:phi0690.phi002:4.68	regibus incessit magno discordia motu,
urn:cts:latinLit:phi0690.phi002:4.69	continuoque animos vulgi et trepidantia bello
urn:cts:latinLit:phi0690.phi002:4.70	corda licet longe praesciscere; namque morantes
urn:cts:latinLit:phi0690.phi002:4.71	Martius ille aeris rauci canor increpat et vox
urn:cts:latinLit:phi0690.phi002:4.72	auditur fractos sonitus imitata tubarum;
urn:cts:latinLit:phi0690.phi002:4.73	tum trepidae inter se coeunt pennisque coruscant
urn:cts:latinLit:phi0690.phi002:4.74	spiculaque exacuunt rostris aptantque lacertos
urn:cts:latinLit:phi0690.phi002:4.75	et circa regem atque ipsa ad praetoria densae
urn:cts:latinLit:phi0690.phi002:4.76	miscentur magnisque vocant clamoribus hostem.
urn:cts:latinLit:phi0690.phi002:4.77	Ergo ubi ver nactae sudum camposque patentes,
urn:cts:latinLit:phi0690.phi002:4.78	erumpunt portis; concurritur, aethere in alto
urn:cts:latinLit:phi0690.phi002:4.79	fit sonitus, magnum mixtae glomerantur in orbem
urn:cts:latinLit:phi0690.phi002:4.80	praecipitesque cadunt; non densior aere grando,
urn:cts:latinLit:phi0690.phi002:4.81	nec de concussa tantum pluit ilice glandis.
urn:cts:latinLit:phi0690.phi002:4.82	ipsi per medias acies insignibus alis
urn:cts:latinLit:phi0690.phi002:4.83	ingentes animos angusto in pectore versant,
urn:cts:latinLit:phi0690.phi002:4.84	usque adeo obnixi non cedere, dum gravis aut hos
urn:cts:latinLit:phi0690.phi002:4.85	aut hos versa fuga victor dare terga subegit.
urn:cts:latinLit:phi0690.phi002:4.86	Hi motus animorum atque haec certamina tanta
urn:cts:latinLit:phi0690.phi002:4.87	pulveris exigui iactu compressa quiescent.
urn:cts:latinLit:phi0690.phi002:4.88	Verum ubi ductores acie revocaveris ambo,
urn:cts:latinLit:phi0690.phi002:4.89	deterior qui visus, eum, ne prodigus obsit,
urn:cts:latinLit:phi0690.phi002:4.90	dede neci; melior vacua sine regnet in aula.
urn:cts:latinLit:phi0690.phi002:4.91	Alter erit maculis auro squalentibus ardens;
urn:cts:latinLit:phi0690.phi002:4.92	nam duo sunt genera: hic melior, insignis et ore
urn:cts:latinLit:phi0690.phi002:4.93	et rutilis clarus squamis, ille horridus alter
urn:cts:latinLit:phi0690.phi002:4.94	desidia latamque trahens inglorius alvum.
urn:cts:latinLit:phi0690.phi002:4.95	Ut binae regum facies, ita corpora plebis.
urn:cts:latinLit:phi0690.phi002:4.96	Namque aliae turpes horrent, ceu pulvere ab alto
urn:cts:latinLit:phi0690.phi002:4.97	cum venit et sicco terram spuit ore viator
urn:cts:latinLit:phi0690.phi002:4.98	aridus; elucent aliae et fulgore coruscant
urn:cts:latinLit:phi0690.phi002:4.99	ardentes auro et paribus lita corpora guttis.
urn:cts:latinLit:phi0690.phi002:4.100	Haec potior suboles, hinc caeli tempore certo
urn:cts:latinLit:phi0690.phi002:4.101	dulcia mella premes, nec tantum dulcia, quantum
urn:cts:latinLit:phi0690.phi002:4.102	et liquida et durum Bacchi domitura saporem.
urn:cts:latinLit:phi0690.phi002:4.103	At cum incerta volant caeloque examina ludunt
urn:cts:latinLit:phi0690.phi002:4.104	contemnuntque favos et frigida tecta relinquunt,
urn:cts:latinLit:phi0690.phi002:4.105	instabiles animos ludo prohibebis inani.
urn:cts:latinLit:phi0690.phi002:4.106	Nec magnus prohibere labor: tu regibus alas
urn:cts:latinLit:phi0690.phi002:4.107	eripe; non illis quisquam cunctantibus altum
urn:cts:latinLit:phi0690.phi002:4.108	ire iter aut castris audebit vellere signa.
urn:cts:latinLit:phi0690.phi002:4.109	Invitent croceis halantes floribus horti
urn:cts:latinLit:phi0690.phi002:4.110	et custos furum atque avium cum falce saligna
urn:cts:latinLit:phi0690.phi002:4.111	Hellespontiaci servet tutela Priapi.
urn:cts:latinLit:phi0690.phi002:4.112	Ipse thymum pinosque ferens de montibus altis
urn:cts:latinLit:phi0690.phi002:4.113	tecta serat late circum, cui talia curae;
urn:cts:latinLit:phi0690.phi002:4.114	ipse labore manum duro terat, ipse feraces
urn:cts:latinLit:phi0690.phi002:4.115	figat humo plantas et amicos inriget imbres.
urn:cts:latinLit:phi0690.phi002:4.116	Atque equidem, extremo ni iam sub fine laborum
urn:cts:latinLit:phi0690.phi002:4.117	vela traham et terris festinem advertere proram,
urn:cts:latinLit:phi0690.phi002:4.118	forsitan et, pingues hortos quae cura colendi
urn:cts:latinLit:phi0690.phi002:4.119	ornaret, canerem, biferique rosaria Paesti,
urn:cts:latinLit:phi0690.phi002:4.120	quoque modo potis gauderent intiba rivis
urn:cts:latinLit:phi0690.phi002:4.121	et virides apio ripae, tortusque per herbam
urn:cts:latinLit:phi0690.phi002:4.122	cresceret in ventrem cucumis; nec sera comantem
urn:cts:latinLit:phi0690.phi002:4.123	narcissum aut flexi tacuissem vimen acanthi
urn:cts:latinLit:phi0690.phi002:4.124	pallentesque hederas et amantes litora myrtos.
urn:cts:latinLit:phi0690.phi002:4.125	Namque sub Oebaliae memini me turribus arcis,
urn:cts:latinLit:phi0690.phi002:4.126	qua niger umectat flaventia culta Galaesus,
urn:cts:latinLit:phi0690.phi002:4.127	Corycium vidisse senem, cui pauca relicti
urn:cts:latinLit:phi0690.phi002:4.128	iugera ruris erant, nec fertilis illa iuvencis
urn:cts:latinLit:phi0690.phi002:4.129	nec pecori opportuna seges nec commoda Baccho.
urn:cts:latinLit:phi0690.phi002:4.130	Hic rarum tamen in dumis olus albaque circum
urn:cts:latinLit:phi0690.phi002:4.131	lilia verbenasque premens vescumque papaver
urn:cts:latinLit:phi0690.phi002:4.132	regum aequabat opes animis seraque revertens
urn:cts:latinLit:phi0690.phi002:4.133	nocte domum dapibus mensas onerabat inemptis.
urn:cts:latinLit:phi0690.phi002:4.134	Primus vere rosam atque autumno carpere poma,
urn:cts:latinLit:phi0690.phi002:4.135	et cum tristis hiems etiamnum frigore saxa
urn:cts:latinLit:phi0690.phi002:4.136	rumperet et glacie cursus frenaret aquarum,
urn:cts:latinLit:phi0690.phi002:4.137	ille comam mollis iam tondebat hyacinthi
urn:cts:latinLit:phi0690.phi002:4.138	aestatem increpitans seram Zephyrosque morantes.
urn:cts:latinLit:phi0690.phi002:4.139	Ergo apibus fetis idem atque examine multo
urn:cts:latinLit:phi0690.phi002:4.140	primus abundare et spumantia cogere pressis
urn:cts:latinLit:phi0690.phi002:4.141	mella favis; illi tiliae atque uberrima pinus,
urn:cts:latinLit:phi0690.phi002:4.142	quotque in flore novo pomis se fertilis arbos
urn:cts:latinLit:phi0690.phi002:4.143	induerat, totidem autumno matura tenebat.
urn:cts:latinLit:phi0690.phi002:4.144	Ille etiam seras in versum distulit ulmos
urn:cts:latinLit:phi0690.phi002:4.145	eduramque pirum et spinos iam pruna ferentes
urn:cts:latinLit:phi0690.phi002:4.146	iamque ministrantem platanum potantibus umbras.
urn:cts:latinLit:phi0690.phi002:4.147	Verum haec ipse equidem spatiis exclusus iniquis
urn:cts:latinLit:phi0690.phi002:4.148	praetereo atque aliis post me memoranda relinquo.
urn:cts:latinLit:phi0690.phi002:4.149	Nunc age, naturas apibus quas Iuppiter ipse
urn:cts:latinLit:phi0690.phi002:4.150	addidit, expediam, pro qua mercede canoros
urn:cts:latinLit:phi0690.phi002:4.151	Curetum sonitus crepitantiaque aera secutae
urn:cts:latinLit:phi0690.phi002:4.152	Dictaeo caeli regem pavere sub antro.
urn:cts:latinLit:phi0690.phi002:4.153	Solae communes natos, consortia tecta
urn:cts:latinLit:phi0690.phi002:4.154	urbis habent magnisque agitant sub legibus aevum,
urn:cts:latinLit:phi0690.phi002:4.155	et patriam solae et certos novere penates,
urn:cts:latinLit:phi0690.phi002:4.156	venturaeque hiemis memores aestate laborem
urn:cts:latinLit:phi0690.phi002:4.157	experiuntur et in medium quaesita reponunt.
urn:cts:latinLit:phi0690.phi002:4.158	Namque aliae victu invigilant et foedere pacto
urn:cts:latinLit:phi0690.phi002:4.159	exercentur agris; pars intra saepta domorum
urn:cts:latinLit:phi0690.phi002:4.160	Narcissi lacrimam et lentum de cortice gluten
urn:cts:latinLit:phi0690.phi002:4.161	prima favis ponunt fundamina, deinde tenaces
urn:cts:latinLit:phi0690.phi002:4.162	suspendunt ceras: aliae spem gentis adultos
urn:cts:latinLit:phi0690.phi002:4.163	educunt fetus, aliae purissima mella
urn:cts:latinLit:phi0690.phi002:4.164	stipant et liquido distendunt nectare cellas.
urn:cts:latinLit:phi0690.phi002:4.165	Sunt quibus ad portas cecidit custodia sorti,
urn:cts:latinLit:phi0690.phi002:4.166	inque vicem speculantur aquas et nubila caeli
urn:cts:latinLit:phi0690.phi002:4.167	aut onera accipiunt venientum aut agmine facto
urn:cts:latinLit:phi0690.phi002:4.168	ignavum fucos pecus a praesepibus arcent.
urn:cts:latinLit:phi0690.phi002:4.169	Fervet opus, redolentque thymo fragrantia mella.
urn:cts:latinLit:phi0690.phi002:4.170	ac veluti lentis Cyclopes fulmina massis
urn:cts:latinLit:phi0690.phi002:4.171	cum properant, alii taurinis follibus auras
urn:cts:latinLit:phi0690.phi002:4.172	accipiunt redduntque, alii stridentia tingunt
urn:cts:latinLit:phi0690.phi002:4.173	aera lacu; gemit impositis incudibus Aetna;
urn:cts:latinLit:phi0690.phi002:4.174	illi inter sese magna vi bracchia tollunt
urn:cts:latinLit:phi0690.phi002:4.175	in numerum versantque tenaci forcipe ferrum:
urn:cts:latinLit:phi0690.phi002:4.176	non aliter, si parva licet componere magnis,
urn:cts:latinLit:phi0690.phi002:4.177	Cecropias innatus apes amor urget habendi,
urn:cts:latinLit:phi0690.phi002:4.178	munere quamque suo. Grandaevis oppida curae
urn:cts:latinLit:phi0690.phi002:4.179	et munire favos et daedala fingere tecta.
urn:cts:latinLit:phi0690.phi002:4.180	At fessae multa referunt se nocte minores,
urn:cts:latinLit:phi0690.phi002:4.181	crura thymo plenae; pascuntur et arbuta passim
urn:cts:latinLit:phi0690.phi002:4.182	et glaucas salices casiamque crocumque rubentem
urn:cts:latinLit:phi0690.phi002:4.183	et pinguem tiliam et ferrugineos hyacinthos.
urn:cts:latinLit:phi0690.phi002:4.184	Omnibus una quies operum, labor omnibus unus:
urn:cts:latinLit:phi0690.phi002:4.185	mane ruunt portis; nusquam mora; rursus easdem
urn:cts:latinLit:phi0690.phi002:4.186	vesper ubi e pastu tandem decedere campis
urn:cts:latinLit:phi0690.phi002:4.187	admonuit, tum tecta petunt, tum corpora curant;
urn:cts:latinLit:phi0690.phi002:4.188	fit sonitus, mussantque oras et limina circum.
urn:cts:latinLit:phi0690.phi002:4.189	Post, ubi iam thalamis se composuere, siletur
urn:cts:latinLit:phi0690.phi002:4.190	in noctem fessosque sopor suus occupat artus.
urn:cts:latinLit:phi0690.phi002:4.191	Nec vero a stabulis pluvia impendente recedunt
urn:cts:latinLit:phi0690.phi002:4.192	longius aut credunt caelo adventantibus Euris,
urn:cts:latinLit:phi0690.phi002:4.193	sed circum tutae sub moenibus urbis aquantur,
urn:cts:latinLit:phi0690.phi002:4.194	excursusque breves temptant et saepe lapillos,
urn:cts:latinLit:phi0690.phi002:4.195	ut cumbae instabiles fluctu iactante saburram,
urn:cts:latinLit:phi0690.phi002:4.196	tollunt, his sese per inania nubila librant.
urn:cts:latinLit:phi0690.phi002:4.197	Illum adeo placuisse apibus mirabere morem,
urn:cts:latinLit:phi0690.phi002:4.198	quod neque concubitu indulgent nec corpora segnes
urn:cts:latinLit:phi0690.phi002:4.199	in Venerem solvunt aut fetus nixibus edunt:
urn:cts:latinLit:phi0690.phi002:4.200	verum ipsae e foliis natos, e suavibus herbis
urn:cts:latinLit:phi0690.phi002:4.201	ore legunt, ipsae regem parvosque Quirites
urn:cts:latinLit:phi0690.phi002:4.202	sufficiunt aulasque et cerea regna refigunt.
urn:cts:latinLit:phi0690.phi002:4.203	saepe etiam duris errando in cotibus alas
urn:cts:latinLit:phi0690.phi002:4.204	attrivere ultroque animam sub fasce dedere:
urn:cts:latinLit:phi0690.phi002:4.205	tantus amor florum et generandi gloria mellis.
urn:cts:latinLit:phi0690.phi002:4.206	Ergo ipsas quamvis angusti terminus aevi
urn:cts:latinLit:phi0690.phi002:4.207	excipiat, neque enim plus septima ducitur aestas,
urn:cts:latinLit:phi0690.phi002:4.208	at genus immortale manet multosque per annos
urn:cts:latinLit:phi0690.phi002:4.209	stat fortuna domus et avi numerantur avorum.
urn:cts:latinLit:phi0690.phi002:4.210	Praeterea regem non sic Aegyptus et ingens
urn:cts:latinLit:phi0690.phi002:4.211	Lydia nec populi Parthorum aut Medus Hydaspes
urn:cts:latinLit:phi0690.phi002:4.212	observant. Rege incolumi mens omnibus una est;
urn:cts:latinLit:phi0690.phi002:4.213	amisso rupere fidem constructaque mella
urn:cts:latinLit:phi0690.phi002:4.214	diripuere ipsae et crates solvere favorum.
urn:cts:latinLit:phi0690.phi002:4.215	Ille operum custos, illum admiruntur et omnes
urn:cts:latinLit:phi0690.phi002:4.216	circumstant fremitu denso stipantque frequentes
urn:cts:latinLit:phi0690.phi002:4.217	et saepe attollunt umeris et corpora bello
urn:cts:latinLit:phi0690.phi002:4.218	obiectant pulchramque petunt per vulnera mortem.
urn:cts:latinLit:phi0690.phi002:4.219	His quidam signis atque haec exempla secuti
urn:cts:latinLit:phi0690.phi002:4.220	esse apibus partem divinae mentis et haustus
urn:cts:latinLit:phi0690.phi002:4.221	aetherios dixere; deum namque ire per omnes
urn:cts:latinLit:phi0690.phi002:4.222	terrasque tractusque maris caelumque profundum.
urn:cts:latinLit:phi0690.phi002:4.223	Hinc pecudes, armenta, viros, genus omne ferarum,
urn:cts:latinLit:phi0690.phi002:4.224	quemque sibi tenues nascentem arcessere vitas;
urn:cts:latinLit:phi0690.phi002:4.225	scilicet huc reddi deinde ac resoluta referri
urn:cts:latinLit:phi0690.phi002:4.226	omnia nec morti esse locum, sed viva volare
urn:cts:latinLit:phi0690.phi002:4.227	sideris in numerum atque alto succedere caelo.
urn:cts:latinLit:phi0690.phi002:4.228	Si quando sedem angustam servataque mella
urn:cts:latinLit:phi0690.phi002:4.229	thesauris relines, prius haustu sparsus aquarum
urn:cts:latinLit:phi0690.phi002:4.230	ora fove fumosque manu praetende sequaces.
urn:cts:latinLit:phi0690.phi002:4.231	Bis gravidos cogunt fetus, duo tempora messis,
urn:cts:latinLit:phi0690.phi002:4.232	Taygete simul os terris ostendit honestum
urn:cts:latinLit:phi0690.phi002:4.233	Pleas et Oceani spretos pede reppulit amnes,
urn:cts:latinLit:phi0690.phi002:4.234	aut eadem sidus fugiens ubi Piscis aquosi
urn:cts:latinLit:phi0690.phi002:4.235	tristior hibernas caelo descendit in undas.
urn:cts:latinLit:phi0690.phi002:4.236	Illis ira modum supra est, laesaeque venenum
urn:cts:latinLit:phi0690.phi002:4.237	morsibus inspirant et spicula caeca relinquunt
urn:cts:latinLit:phi0690.phi002:4.238	adfixae venis animasque in vulnere ponunt.
urn:cts:latinLit:phi0690.phi002:4.239	Sin duram metues hiemem parcesque futuro
urn:cts:latinLit:phi0690.phi002:4.240	contunsosque animos et res miserabere fractas,
urn:cts:latinLit:phi0690.phi002:4.241	at suffire thymo cerasque recidere inanes
urn:cts:latinLit:phi0690.phi002:4.242	quis dubitet? nam saepe favos ignotus adedit
urn:cts:latinLit:phi0690.phi002:4.243	stellio et lucifugis congesta cubilia blattis
urn:cts:latinLit:phi0690.phi002:4.244	immunisque sedens aliena ad pabula fucus
urn:cts:latinLit:phi0690.phi002:4.245	aut asper crabro imparibus se immiscuit armis,
urn:cts:latinLit:phi0690.phi002:4.246	aut dirum tiniae genus, aut invisa Minervae
urn:cts:latinLit:phi0690.phi002:4.247	laxos in foribus suspendit aranea casses.
urn:cts:latinLit:phi0690.phi002:4.248	Quo magis exhaustae fuerint, hoc acrius omnes
urn:cts:latinLit:phi0690.phi002:4.249	incumbent generis lapsi sarcire ruinas
urn:cts:latinLit:phi0690.phi002:4.250	complebuntque foros et floribus horrea texent.
urn:cts:latinLit:phi0690.phi002:4.251	Si vero, quoniam casus apibus quoque nostros
urn:cts:latinLit:phi0690.phi002:4.252	vita tulit, tristi languebunt corpora morbo—
urn:cts:latinLit:phi0690.phi002:4.253	quod iam non dubiis poteris cognoscere signis:
urn:cts:latinLit:phi0690.phi002:4.254	continuo est aegris alius color, horrida vultum
urn:cts:latinLit:phi0690.phi002:4.255	deformat macies, tum corpora luce carentum
urn:cts:latinLit:phi0690.phi002:4.256	exportant tectis et tristia funera ducunt;
urn:cts:latinLit:phi0690.phi002:4.257	aut illae pedibus conexae ad limina pendent,
urn:cts:latinLit:phi0690.phi002:4.258	aut intus clausis cunctantur in aedibus, omnes
urn:cts:latinLit:phi0690.phi002:4.259	ignavaeque fame et contracto frigore pigrae.
urn:cts:latinLit:phi0690.phi002:4.260	Tum sonus auditur gravior, tractimque susurrant,
urn:cts:latinLit:phi0690.phi002:4.261	frigidus ut quondam silvis immurmurat Auster,
urn:cts:latinLit:phi0690.phi002:4.262	ut mare sollicitum stridit refluentibus undis,
urn:cts:latinLit:phi0690.phi002:4.263	aestuat ut clausis rapidus fornacibus ignis:
urn:cts:latinLit:phi0690.phi002:4.264	hic iam galbaneos suadebo incendere odores
urn:cts:latinLit:phi0690.phi002:4.265	mellaque harundineis inferre canalibus, ultro
urn:cts:latinLit:phi0690.phi002:4.266	hortantem et fessas ad pabula nota vocantem.
urn:cts:latinLit:phi0690.phi002:4.267	Proderit et tunsum gallae admiscere saporem
urn:cts:latinLit:phi0690.phi002:4.268	Arentesque rosas aut igni pinguia multo
urn:cts:latinLit:phi0690.phi002:4.269	defruta vel psithia passos de vite racemos
urn:cts:latinLit:phi0690.phi002:4.270	Cecropiumque thymum et grave olentia centaurea.
urn:cts:latinLit:phi0690.phi002:4.271	Est etiam flos in pratis, cui nomen amello
urn:cts:latinLit:phi0690.phi002:4.272	fecere agricolae, facilis quaerentibus herba;
urn:cts:latinLit:phi0690.phi002:4.273	namque uno ingentem tollit de caespite silvam,
urn:cts:latinLit:phi0690.phi002:4.274	aureus ipse, sed in foliis, quae plurima circum
urn:cts:latinLit:phi0690.phi002:4.275	funduntur, violae sublucet purpura nigrae;
urn:cts:latinLit:phi0690.phi002:4.277	asper in ore sapor; tonsis in vallibus illum
urn:cts:latinLit:phi0690.phi002:4.278	pastores et curva legunt prope flumina Mellae.
urn:cts:latinLit:phi0690.phi002:4.279	Huius odorato radices incoque Baccho
urn:cts:latinLit:phi0690.phi002:4.280	pabulaque in foribus plenis adpone canistris.
urn:cts:latinLit:phi0690.phi002:4.281	Sed siquem proles subito defecerit omnis,
urn:cts:latinLit:phi0690.phi002:4.282	nec genus unde novae stirpis revocetur habebit,
urn:cts:latinLit:phi0690.phi002:4.283	tempus et Arcadii memoranda inventa magistri
urn:cts:latinLit:phi0690.phi002:4.284	pandere, quoque modo caesis iam saepe iuvencis
urn:cts:latinLit:phi0690.phi002:4.285	insincerus apes tulerit cruor. Altius omnem
urn:cts:latinLit:phi0690.phi002:4.286	expediam prima repetens ab origine famam.
urn:cts:latinLit:phi0690.phi002:4.287	Nam qua Pellaei gens fortunata Canopi
urn:cts:latinLit:phi0690.phi002:4.288	accolit effuso stagnantem flumine Nilum
urn:cts:latinLit:phi0690.phi002:4.289	et circum pictis vehitur sua rura phaselis,
urn:cts:latinLit:phi0690.phi002:4.290	quaque pharetratae vicinia Persidis urget,
urn:cts:latinLit:phi0690.phi002:4.294	omnis in hac certam regio iacit arte salutem.
urn:cts:latinLit:phi0690.phi002:4.295	Exiguus primum atque ipsos contractus in usus
urn:cts:latinLit:phi0690.phi002:4.296	eligitur locus; hunc angustique imbrice tecti
urn:cts:latinLit:phi0690.phi002:4.297	parietibusque premunt artis et quattuor addunt,
urn:cts:latinLit:phi0690.phi002:4.298	quattuor a ventis obliqua luce fenestras.
urn:cts:latinLit:phi0690.phi002:4.299	Tum vitulus bima curvans iam cornua fronte
urn:cts:latinLit:phi0690.phi002:4.300	quaeritur; huic geminae nares et spiritus oris
urn:cts:latinLit:phi0690.phi002:4.301	multa reluctanti obstruitur, plagisque perempto
urn:cts:latinLit:phi0690.phi002:4.302	tunsa per integram solvuntur viscera pellem.
urn:cts:latinLit:phi0690.phi002:4.303	Sic positum in clauso linquunt et ramea costis
urn:cts:latinLit:phi0690.phi002:4.304	subiciunt fragmenta, thymum casiasque recentes.
urn:cts:latinLit:phi0690.phi002:4.305	Hoc geritur Zephyris primum impellentibus undas,
urn:cts:latinLit:phi0690.phi002:4.306	ante novis rubeant quam prata coloribus, ante
urn:cts:latinLit:phi0690.phi002:4.307	garrula quam tignis nidum suspendat hirundo.
urn:cts:latinLit:phi0690.phi002:4.308	Interea teneris tepefactus in ossibus umor
urn:cts:latinLit:phi0690.phi002:4.309	aestuat et visenda modis animalia miris,
urn:cts:latinLit:phi0690.phi002:4.310	trunca pedum primo, mox et stridentia pennis,
urn:cts:latinLit:phi0690.phi002:4.311	miscentur tenuemque magis magis aera carpunt,
urn:cts:latinLit:phi0690.phi002:4.312	donec, ut aestivis effusus nubibus imber,
urn:cts:latinLit:phi0690.phi002:4.313	erupere aut ut nervo pulsante sagittae,
urn:cts:latinLit:phi0690.phi002:4.314	prima leves ineunt si quando proelia Parthi.
urn:cts:latinLit:phi0690.phi002:4.315	Quis deus hanc, Musae, quis nobis extudit artem?
urn:cts:latinLit:phi0690.phi002:4.316	Unde nova ingressus hominum experientia cepit?
urn:cts:latinLit:phi0690.phi002:4.317	Pastor Aristaeus fugiens Peneia Tempe,
urn:cts:latinLit:phi0690.phi002:4.318	amissis, ut fama, apibus morboque fameque,
urn:cts:latinLit:phi0690.phi002:4.319	tristis ad extremi sacrum caput adstitit amnis
urn:cts:latinLit:phi0690.phi002:4.320	multa querens atque hac adfatus voce parentem:
urn:cts:latinLit:phi0690.phi002:4.321	“Mater, Cyrene mater, quae gurgitis huius
urn:cts:latinLit:phi0690.phi002:4.322	ima tenes, quid me praeclara stirpe deorum,
urn:cts:latinLit:phi0690.phi002:4.323	si modo, quem perhibes, pater est Thymbraeus Apollo,
urn:cts:latinLit:phi0690.phi002:4.324	invisum fatis genuisti? aut quo tibi nostri
urn:cts:latinLit:phi0690.phi002:4.325	pulsus amor? quid me caelum sperare iubebas?
urn:cts:latinLit:phi0690.phi002:4.326	En etiam hunc ipsum vitae mortalis honorem,
urn:cts:latinLit:phi0690.phi002:4.327	quem mihi vix frugum et pecudum custodia sollers
urn:cts:latinLit:phi0690.phi002:4.328	omnia temptanti extuderat, te matre relinquo.
urn:cts:latinLit:phi0690.phi002:4.329	Quin age et ipsa manu felices erue silvas,
urn:cts:latinLit:phi0690.phi002:4.330	fer stabulis inimicum ignem atque interfice messes,
urn:cts:latinLit:phi0690.phi002:4.331	ure sata et validam in vites molire bipennem,
urn:cts:latinLit:phi0690.phi002:4.332	tanta meae si te ceperunt taedia laudis.”
urn:cts:latinLit:phi0690.phi002:4.333	At mater sonitum thalamo sub fluminis alti
urn:cts:latinLit:phi0690.phi002:4.334	sensit. Eam circum Milesia vellera Nymphae
urn:cts:latinLit:phi0690.phi002:4.335	carpebant hyali saturo fucata colore,
urn:cts:latinLit:phi0690.phi002:4.336	drymoque Xanthoque Ligeaque Phyllodoceque,
urn:cts:latinLit:phi0690.phi002:4.337	caesariem effusae nitidam per candida colla,
urn:cts:latinLit:phi0690.phi002:4.338	Nesaee Spioque Thaliaque Cymodoceque,
urn:cts:latinLit:phi0690.phi002:4.339	Cydippeque et flava Lycorias, altera virgo,
urn:cts:latinLit:phi0690.phi002:4.340	altera tum primos Lucinae experta labores,
urn:cts:latinLit:phi0690.phi002:4.341	Clioque et Beroe soror, Oceanitides ambae,
urn:cts:latinLit:phi0690.phi002:4.342	ambae auro, pictis incinctae pellibus ambae,
urn:cts:latinLit:phi0690.phi002:4.343	atque Ephyre atque Opis et Asia Deiopea
urn:cts:latinLit:phi0690.phi002:4.344	et tandem positis velox Arethusa sagittis.
urn:cts:latinLit:phi0690.phi002:4.345	Inter quas curam Clymene narrabat inanem
urn:cts:latinLit:phi0690.phi002:4.346	Vulcani Martisque dolos et dulcia furta,
urn:cts:latinLit:phi0690.phi002:4.347	aque Chao densos divum numerabat amores
urn:cts:latinLit:phi0690.phi002:4.348	carmine quo captae dum fusis mollia pensa
urn:cts:latinLit:phi0690.phi002:4.349	devolvunt, iterum maternas impulit aures
urn:cts:latinLit:phi0690.phi002:4.350	luctus Aristaei, vitreisque sedilibus omnes
urn:cts:latinLit:phi0690.phi002:4.351	obstipuere; sed ante alias Arethusa sorores
urn:cts:latinLit:phi0690.phi002:4.352	prospiciens summa flavum caput extulit unda
urn:cts:latinLit:phi0690.phi002:4.353	et procul: “O gemitu non frustra exterrita tanto,
urn:cts:latinLit:phi0690.phi002:4.354	Cyrene soror, ipse tibi, tua maxima cura,
urn:cts:latinLit:phi0690.phi002:4.355	tristis Aristaeus Penei genitoris ad undam
urn:cts:latinLit:phi0690.phi002:4.356	stat lacrimans et te crudelem nomine dicit.”
urn:cts:latinLit:phi0690.phi002:4.357	Huic percussa nova mentem formidine mater,
urn:cts:latinLit:phi0690.phi002:4.358	“duc, age, duc ad nos; fas illi limina divum
urn:cts:latinLit:phi0690.phi002:4.359	tangere,” ait. Simul alta iubet discedere late
urn:cts:latinLit:phi0690.phi002:4.360	flumina, qua iuvenis gressus inferret. At illum
urn:cts:latinLit:phi0690.phi002:4.361	curvata in montis faciem circumstetit unda
urn:cts:latinLit:phi0690.phi002:4.362	accepitque sinu vasto misitque sub amnem.
urn:cts:latinLit:phi0690.phi002:4.363	Iamque domum mirans genetricis et umida regna
urn:cts:latinLit:phi0690.phi002:4.364	speluncisque lacus clausos lucosque sonantes
urn:cts:latinLit:phi0690.phi002:4.365	ibat et ingenti motu stupefactus aquarum
urn:cts:latinLit:phi0690.phi002:4.366	omnia sub magna labentia flumina terra
urn:cts:latinLit:phi0690.phi002:4.367	spectabat diversa locis, Phasimque Lycumque
urn:cts:latinLit:phi0690.phi002:4.368	et caput, unde altus primum se erumpit Enipeus
urn:cts:latinLit:phi0690.phi002:4.369	unde pater Tiberinus et unde Aniena fluenta
urn:cts:latinLit:phi0690.phi002:4.370	saxosusque sonans Hypanis Mysusque Caicus,
urn:cts:latinLit:phi0690.phi002:4.371	et gemina auratus taurino cornua vultu
urn:cts:latinLit:phi0690.phi002:4.372	Eridanus, quo non alius per pinguia culta
urn:cts:latinLit:phi0690.phi002:4.373	in mare purpureum violentior effluit amnis.
urn:cts:latinLit:phi0690.phi002:4.374	Postquam est in thalami pendentia pumice tecta
urn:cts:latinLit:phi0690.phi002:4.375	perventum et nati fletus cognovit inanes
urn:cts:latinLit:phi0690.phi002:4.376	Cyrene, manibus liquidos dant ordine fontes
urn:cts:latinLit:phi0690.phi002:4.377	germanae tonsisque ferunt mantelia villis;
urn:cts:latinLit:phi0690.phi002:4.378	pars epulis onerant mensas et plena reponunt
urn:cts:latinLit:phi0690.phi002:4.379	pocula, Panchaeis adolescunt ignibus arae;
urn:cts:latinLit:phi0690.phi002:4.380	et mater, “Cape Maeonii carchesia Bacchi:
urn:cts:latinLit:phi0690.phi002:4.381	Oceano libemus,” ait. Simul ipsa precatur
urn:cts:latinLit:phi0690.phi002:4.382	Oceanumque patrem rerum Nymphasque sorores
urn:cts:latinLit:phi0690.phi002:4.383	centum quae silvas, centum quae flumina servant.
urn:cts:latinLit:phi0690.phi002:4.384	Ter liquido ardentem perfundit nectare Vestam,
urn:cts:latinLit:phi0690.phi002:4.385	ter flamma ad summum tecti subiecta reluxit.
urn:cts:latinLit:phi0690.phi002:4.386	Omine quo firmans animum sic incipit ipsa:
urn:cts:latinLit:phi0690.phi002:4.387	“Est in Carphatio Neptuni gurgite vates
urn:cts:latinLit:phi0690.phi002:4.388	caeruleus Proteus, magnum qui piscibus aequor
urn:cts:latinLit:phi0690.phi002:4.389	et iuncto bipedum curru metitur equorum.
urn:cts:latinLit:phi0690.phi002:4.390	Hic nunc Emathiae portus patriamque revisit
urn:cts:latinLit:phi0690.phi002:4.391	Pallenen, hunc et Nymphae veneramur et ipse
urn:cts:latinLit:phi0690.phi002:4.392	grandaevus Nereus; novit namque omnia vates,
urn:cts:latinLit:phi0690.phi002:4.393	quae sint, quae fuerint, quae mox ventura trahantur;
urn:cts:latinLit:phi0690.phi002:4.394	quippe ita Neptuno visum est, immania cuius
urn:cts:latinLit:phi0690.phi002:4.395	armenta et turpes pascit sub gurgite phocas.
urn:cts:latinLit:phi0690.phi002:4.396	Hic tibi, nate, prius vinclis capiendus, ut omnem
urn:cts:latinLit:phi0690.phi002:4.397	expediat morbi causam eventusque secundet.
urn:cts:latinLit:phi0690.phi002:4.398	Nam sine vi non ulla dabit praecepta, neque illum
urn:cts:latinLit:phi0690.phi002:4.399	orando flectes; vim duram et vincula capto
urn:cts:latinLit:phi0690.phi002:4.400	tende; doli circum haec demum frangentur inanes.
urn:cts:latinLit:phi0690.phi002:4.401	Ipsa ego, te, medios cum sol accenderit aestus,
urn:cts:latinLit:phi0690.phi002:4.402	cum sitiunt herbae et pecori iam gratior umbra est,
urn:cts:latinLit:phi0690.phi002:4.403	in secreta senis ducam, quo fessus ab undis
urn:cts:latinLit:phi0690.phi002:4.404	se recipit, facile ut somno adgrediare iacentem.
urn:cts:latinLit:phi0690.phi002:4.405	Verum ubi correptum manibus vinclisque tenebis,
urn:cts:latinLit:phi0690.phi002:4.406	tum variae eludent species atque ora ferarum
urn:cts:latinLit:phi0690.phi002:4.407	Fiet enim subito sus horridus atraque tigris
urn:cts:latinLit:phi0690.phi002:4.408	squamosusque draco et fulva cervice leaena,
urn:cts:latinLit:phi0690.phi002:4.409	aut acrem flammae sonitum dabit atque ita vinclis
urn:cts:latinLit:phi0690.phi002:4.410	excidet, aut in aquas tenues dilapsus abibit.
urn:cts:latinLit:phi0690.phi002:4.411	Sed quanto ille magis formas se vertet in omnes,
urn:cts:latinLit:phi0690.phi002:4.412	tanto, nate, magis contende tenacia vincla,
urn:cts:latinLit:phi0690.phi002:4.413	donec talis erit mutato corpore, qualem
urn:cts:latinLit:phi0690.phi002:4.414	videris, incepto tegeret cum lumina somno.”
urn:cts:latinLit:phi0690.phi002:4.415	Haec ait et liquidum ambrosiae defundit odorem,
urn:cts:latinLit:phi0690.phi002:4.416	quo totum nati corpus perduxit; at illi
urn:cts:latinLit:phi0690.phi002:4.417	dulcis compositis spiravit crinibus aura
urn:cts:latinLit:phi0690.phi002:4.418	atque habilis membris venit vigor. Est specus ingens
urn:cts:latinLit:phi0690.phi002:4.419	exesi latere in montis, quo plurima vento
urn:cts:latinLit:phi0690.phi002:4.420	cogitur inque sinus scindit sese unda reductos,
urn:cts:latinLit:phi0690.phi002:4.421	deprensis olim statio tutissima nautis;
urn:cts:latinLit:phi0690.phi002:4.422	intus se vasti Proteus tegit obice saxi.
urn:cts:latinLit:phi0690.phi002:4.423	Hic iuvenem in latebris aversum a lumine Nympha
urn:cts:latinLit:phi0690.phi002:4.424	collocat; ipsa procul nebulis obscura resistit.
urn:cts:latinLit:phi0690.phi002:4.425	Iam rapidus torrens sitientes Sirius Indos
urn:cts:latinLit:phi0690.phi002:4.426	ardebat, caelo et medium sol igneus orbem
urn:cts:latinLit:phi0690.phi002:4.427	hauserat; arebant herbae et cava flumina siccis
urn:cts:latinLit:phi0690.phi002:4.428	faucibus ad limum radii tepefacta coquebant:
urn:cts:latinLit:phi0690.phi002:4.429	cum Proteus consueta petens e fluctibus antra
urn:cts:latinLit:phi0690.phi002:4.430	ibat; eum vasti circum gens umida ponti
urn:cts:latinLit:phi0690.phi002:4.431	exsultans rorem late dispergit amarum.
urn:cts:latinLit:phi0690.phi002:4.432	Sternunt se somno diversae in litore phocae.
urn:cts:latinLit:phi0690.phi002:4.433	Ipse, velut stabuli custos in montibus olim,
urn:cts:latinLit:phi0690.phi002:4.434	vesper ubi e pastu vitulos ad tecta reducit,
urn:cts:latinLit:phi0690.phi002:4.435	auditisque lupos acuunt balatibus agni,
urn:cts:latinLit:phi0690.phi002:4.436	considit scopulo medius numerumque recenset.
urn:cts:latinLit:phi0690.phi002:4.437	Cuius Aristaeo quoniam est oblata facultas,
urn:cts:latinLit:phi0690.phi002:4.438	vix defessa senem passus componere membra
urn:cts:latinLit:phi0690.phi002:4.439	cum clamore ruit magno manicisque iacentem
urn:cts:latinLit:phi0690.phi002:4.440	occupat. Ille suae contra non immemor artis
urn:cts:latinLit:phi0690.phi002:4.441	omnia transformat sese in miracula rerum,
urn:cts:latinLit:phi0690.phi002:4.442	ignemque horribilemque feram fluviumque liquentem.
urn:cts:latinLit:phi0690.phi002:4.443	Verum ubi nulla fugam reperit fallacia, victus
urn:cts:latinLit:phi0690.phi002:4.444	in sese redit atque hominis tandem ore locutus:
urn:cts:latinLit:phi0690.phi002:4.445	“Nam quis te, iuvenum confidentissime, nostras
urn:cts:latinLit:phi0690.phi002:4.446	iussit adire domos? Quidve hinc petis?” inquit. At ille:
urn:cts:latinLit:phi0690.phi002:4.447	“Scis, Proteu, scis ipse; neque est te fallere quicquam
urn:cts:latinLit:phi0690.phi002:4.448	sed tu desine velle. Deum praecepta secuti
urn:cts:latinLit:phi0690.phi002:4.449	venimus hinc lapsis quaesitum oracula rebus.”
urn:cts:latinLit:phi0690.phi002:4.450	Tantum effatus. Ad haec vates vi denique multa
urn:cts:latinLit:phi0690.phi002:4.451	ardentes oculos intorsit lumine glauco
urn:cts:latinLit:phi0690.phi002:4.452	et graviter frendens sic fatis ora resolvit.
urn:cts:latinLit:phi0690.phi002:4.453	“Non te nullius exercent numinis irae;
urn:cts:latinLit:phi0690.phi002:4.454	magna luis commissa: tibi has miserabilis Orpheus
urn:cts:latinLit:phi0690.phi002:4.455	haudquaquam ob meritum poenas, ni fata resistant,
urn:cts:latinLit:phi0690.phi002:4.456	suscitat et rapta graviter pro coniuge saevit.
urn:cts:latinLit:phi0690.phi002:4.457	Illa quidem, dum te fugeret per flumina praeceps,
urn:cts:latinLit:phi0690.phi002:4.458	immanem ante pedes hydrum moritura puella
urn:cts:latinLit:phi0690.phi002:4.459	servantem ripas alta non vidit in herba.
urn:cts:latinLit:phi0690.phi002:4.460	At chorus aequalis Dryadum clamore supremos
urn:cts:latinLit:phi0690.phi002:4.461	implerunt montes; flerunt Rhodopeiae arces
urn:cts:latinLit:phi0690.phi002:4.462	altaque Pangaea et Rhesi mavortia tellus
urn:cts:latinLit:phi0690.phi002:4.463	atque Getae atque Hebrus et Actias Orithyia.
urn:cts:latinLit:phi0690.phi002:4.464	Ipse cava solans aegrum testudine amorem
urn:cts:latinLit:phi0690.phi002:4.465	te, dulcis coniunx, te solo in litore secum,
urn:cts:latinLit:phi0690.phi002:4.466	te veniente die, te decedente canebat.
urn:cts:latinLit:phi0690.phi002:4.467	Taenarias etiam fauces, alta ostia Ditis,
urn:cts:latinLit:phi0690.phi002:4.468	et caligantem nigra formidine lucum
urn:cts:latinLit:phi0690.phi002:4.469	ingressus manesque adiit regemque tremendum
urn:cts:latinLit:phi0690.phi002:4.470	nesciaque humanis precibus mansuescere corda.
urn:cts:latinLit:phi0690.phi002:4.471	At cantu commotae Erebi de sedibus imis
urn:cts:latinLit:phi0690.phi002:4.472	umbrae ibant tenues simulacraque luce carentum,
urn:cts:latinLit:phi0690.phi002:4.473	quam multa in foliis avium se milia condunt
urn:cts:latinLit:phi0690.phi002:4.474	vesper ubi aut hibernus agit de montibus imber,
urn:cts:latinLit:phi0690.phi002:4.475	matres atque viri defunctaque corpora vita
urn:cts:latinLit:phi0690.phi002:4.476	magnanimum heroum, pueri innuptaeque puellae,
urn:cts:latinLit:phi0690.phi002:4.477	impositique rogis iuvenes ante ora parentum,
urn:cts:latinLit:phi0690.phi002:4.478	quos circum limus niger et deformis harundo
urn:cts:latinLit:phi0690.phi002:4.479	Cocyti tardaque palus inamabilis unda
urn:cts:latinLit:phi0690.phi002:4.480	alligat et noviens Styx interfusa coercet.
urn:cts:latinLit:phi0690.phi002:4.481	Quin ipsae stupuere domus atque intima Leti
urn:cts:latinLit:phi0690.phi002:4.482	tartara caeruleosque implexae crinibus angues
urn:cts:latinLit:phi0690.phi002:4.483	Eumenides, tenuitque inhians tria Cerberus ora
urn:cts:latinLit:phi0690.phi002:4.484	atque Ixionii vento rota constitit orbis.
urn:cts:latinLit:phi0690.phi002:4.485	Iamque pedem referens casus evaserat omnes;
urn:cts:latinLit:phi0690.phi002:4.486	redditaque Eurydice superas veniebat ad auras,
urn:cts:latinLit:phi0690.phi002:4.487	pone sequens, namque hanc dederat Proserpina legem,
urn:cts:latinLit:phi0690.phi002:4.488	cum subita incautum dementia cepit amantem,
urn:cts:latinLit:phi0690.phi002:4.489	ignoscenda quidem, scirent si ignoscere manes.
urn:cts:latinLit:phi0690.phi002:4.490	Restitit Eurydicenque suam iam luce sub ipsa
urn:cts:latinLit:phi0690.phi002:4.491	immemor heu! victusque animi respexit. Ibi omnis
urn:cts:latinLit:phi0690.phi002:4.492	effusus labor atque immitis rupta tyranni
urn:cts:latinLit:phi0690.phi002:4.493	foedera, terque fragor stagnis auditus Avernis.
urn:cts:latinLit:phi0690.phi002:4.494	Illa, “Quis et me,” inquit, “miseram et te perdidit, Orpheu,
urn:cts:latinLit:phi0690.phi002:4.495	quis tantus furor? En iterum crudelia retro
urn:cts:latinLit:phi0690.phi002:4.496	Fata vocant, conditque natantia lumina somnus.
urn:cts:latinLit:phi0690.phi002:4.497	Iamque vale: feror ingenti circumdata nocte
urn:cts:latinLit:phi0690.phi002:4.498	invalidasque tibi tendens, heu non tua, palmas!”
urn:cts:latinLit:phi0690.phi002:4.499	dixit et ex oculis subito, ceu fumus in auras
urn:cts:latinLit:phi0690.phi002:4.500	commixtus tenues, fugit diversa, neque illum,
urn:cts:latinLit:phi0690.phi002:4.501	prensantem nequiquam umbras et multa volentem
urn:cts:latinLit:phi0690.phi002:4.502	dicere, praeterea vidit, nec portitor Orci
urn:cts:latinLit:phi0690.phi002:4.503	amplius obiectam passus transire paludem.
urn:cts:latinLit:phi0690.phi002:4.504	Quid faceret? Quo se rapta bis coniuge ferret?
urn:cts:latinLit:phi0690.phi002:4.505	Quo fletu Manis, quae numina voce moveret?
urn:cts:latinLit:phi0690.phi002:4.506	Illa quidem Stygia nabat iam frigida cumba.
urn:cts:latinLit:phi0690.phi002:4.507	Septem illum totos perhibent ex ordine menses
urn:cts:latinLit:phi0690.phi002:4.508	rupe sub aeria deserti ad Strymonis undam
urn:cts:latinLit:phi0690.phi002:4.509	flesse sibi et gelidis haec evolvisse sub antris
urn:cts:latinLit:phi0690.phi002:4.510	mulcentem tigres et agentem carmine quercus;
urn:cts:latinLit:phi0690.phi002:4.511	qualis populea maerens philomela sub umbra
urn:cts:latinLit:phi0690.phi002:4.512	amissos queritur fetus, quos durus arator
urn:cts:latinLit:phi0690.phi002:4.513	observans nido implumes detraxit; at illa
urn:cts:latinLit:phi0690.phi002:4.514	flet noctem ramoque sedens miserabile carmen
urn:cts:latinLit:phi0690.phi002:4.515	integrat et maestis late loca questibus implet.
urn:cts:latinLit:phi0690.phi002:4.516	Nulla Venus, non ulli animum flexere hymenaei.
urn:cts:latinLit:phi0690.phi002:4.517	Solus Hyperboreas glacies Tanaimque nivalem
urn:cts:latinLit:phi0690.phi002:4.518	arvaque Rhipaeis numquam viduata pruinis
urn:cts:latinLit:phi0690.phi002:4.519	lustrabat raptam Eurydicen atque inrita Ditis
urn:cts:latinLit:phi0690.phi002:4.520	dona querens; spretae Ciconum quo munere matres
urn:cts:latinLit:phi0690.phi002:4.521	inter sacra deum nocturnique orgia Bacchi
urn:cts:latinLit:phi0690.phi002:4.522	discerptum latos iuvenem sparsere per agros.
urn:cts:latinLit:phi0690.phi002:4.523	Tum quoque marmorea caput a cervice revulsum
urn:cts:latinLit:phi0690.phi002:4.524	gurgite cum medio portans Oeagrius Hebrus
urn:cts:latinLit:phi0690.phi002:4.525	volveret, Eurydicen vox ipsa et frigida lingua
urn:cts:latinLit:phi0690.phi002:4.526	“ah miseram Eurydicen!” anima fugiente vocabat:
urn:cts:latinLit:phi0690.phi002:4.527	“Eurydicen” toto referebant flumine ripae.”
urn:cts:latinLit:phi0690.phi002:4.528	Haec Proteus, et se iactu dedit aequor in altum,
urn:cts:latinLit:phi0690.phi002:4.529	quaque dedit, spumantem undam sub vertice torsit.
urn:cts:latinLit:phi0690.phi002:4.530	At non Cyrene; namque ultro adfata timentem:
urn:cts:latinLit:phi0690.phi002:4.531	“Nate, licet tristes animo deponere curas.
urn:cts:latinLit:phi0690.phi002:4.532	Haec omnis morbi causa; hinc miserabile Nymphae,
urn:cts:latinLit:phi0690.phi002:4.533	cum quibus illa choros lucis agitabat in altis,
urn:cts:latinLit:phi0690.phi002:4.534	exitium misere apibus. Tu munera supplex
urn:cts:latinLit:phi0690.phi002:4.535	tende petens pacem et faciles venerare Napaeas;
urn:cts:latinLit:phi0690.phi002:4.536	namque dabunt veniam votis irasque remittent.
urn:cts:latinLit:phi0690.phi002:4.537	Sed modus orandi qui sit, prius ordine dicam.
urn:cts:latinLit:phi0690.phi002:4.538	Quattuor eximios praestanti corpore tauros,
urn:cts:latinLit:phi0690.phi002:4.539	qui tibi nunc viridis depascunt summa Lycaei,
urn:cts:latinLit:phi0690.phi002:4.540	delige et intacta totidem cervice iuvencas.
urn:cts:latinLit:phi0690.phi002:4.541	Quattuor his aras alta ad delubra dearum
urn:cts:latinLit:phi0690.phi002:4.542	constitue et sacrum iugulis demitte cruorem,
urn:cts:latinLit:phi0690.phi002:4.543	corporaque ipsa boum frondoso desere luco.
urn:cts:latinLit:phi0690.phi002:4.544	Post, ubi nona suos Aurora ostenderit ortus,
urn:cts:latinLit:phi0690.phi002:4.545	inferias Orphei Lethaea papavera mittes
urn:cts:latinLit:phi0690.phi002:4.546	et nigram mactabis ovem lucumque revises:
urn:cts:latinLit:phi0690.phi002:4.547	placatam Eurydicen vitula venerabere caesa.”
urn:cts:latinLit:phi0690.phi002:4.548	Haud mora; continuo matris praecepta facessit;
urn:cts:latinLit:phi0690.phi002:4.549	ad delubra venit, monstratas excitat aras,
urn:cts:latinLit:phi0690.phi002:4.550	quattuor eximios praestanti corpore tauros
urn:cts:latinLit:phi0690.phi002:4.551	ducit et intacta totidem cervice iuvencas.
urn:cts:latinLit:phi0690.phi002:4.552	Post, ubi nona suos Aurora induxerat ortus,
urn:cts:latinLit:phi0690.phi002:4.553	inferias Orphei mittit lucumque revisit.
urn:cts:latinLit:phi0690.phi002:4.554	Hic vero subitum ac dictu mirabile monstrum
urn:cts:latinLit:phi0690.phi002:4.555	adspiciunt, liquefacta boum per viscera toto
urn:cts:latinLit:phi0690.phi002:4.556	stridere apes utero et ruptis effervere costis,
urn:cts:latinLit:phi0690.phi002:4.557	immensasque trahi nubes, iamque arbore summa
urn:cts:latinLit:phi0690.phi002:4.558	confluere et lentis uvam demittere ramis.
urn:cts:latinLit:phi0690.phi002:4.559	Haec super arvorum cultu pecorumque canebam
urn:cts:latinLit:phi0690.phi002:4.560	et super arboribus, Caesar dum magnus ad altum
urn:cts:latinLit:phi0690.phi002:4.561	fulminat Euphraten bello victorque volentes
urn:cts:latinLit:phi0690.phi002:4.562	per populos dat iura viamque adfectat Olympo.
urn:cts:latinLit:phi0690.phi002:4.563	Illo Vergilium me tempore dulcis alebat
urn:cts:latinLit:phi0690.phi002:4.564	Parthenope studiis florentem ignobilis oti,
urn:cts:latinLit:phi0690.phi002:4.565	carmina qui lusi pastorum audaxque iuventa,
urn:cts:latinLit:phi0690.phi002:4.566	Tityre, te patulae cecini sub tegmine fagi.
