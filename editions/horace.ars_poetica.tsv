urn:cts:latinLit:phi0893.phi006:1	Humano capiti cervicem pictor equinam
urn:cts:latinLit:phi0893.phi006:2	iungere si velit, et varias inducere plumas,
urn:cts:latinLit:phi0893.phi006:3	undique conlatis membris, ut turpiter atrum
urn:cts:latinLit:phi0893.phi006:4	desinat in piscem mulier formosa superne,
urn:cts:latinLit:phi0893.phi006:5	spectatum admissi risum teneatis, amici?
urn:cts:latinLit:phi0893.phi006:6	credite, Pisones, isti tabulae fore librum
urn:cts:latinLit:phi0893.phi006:7	persimilem, cuius, velut aegri somnia, vanae
urn:cts:latinLit:phi0893.phi006:8	fingentur species, ut nec pes nec caput uni
urn:cts:latinLit:phi0893.phi006:9	reddatur formae. 'pictoribus atque poetis
urn:cts:latinLit:phi0893.phi006:10	quidlibet audendi semper fuit aequa potestas.'
urn:cts:latinLit:phi0893.phi006:11	scimus, et hanc veniam petimusque damusque vicissim;
urn:cts:latinLit:phi0893.phi006:12	sed non ut placidis coeant inmitia, non ut
urn:cts:latinLit:phi0893.phi006:13	serpentes avibus geminentur, tigribus agni.
urn:cts:latinLit:phi0893.phi006:14	inceptis gravibus plerumque et magna professis
urn:cts:latinLit:phi0893.phi006:15	purpureus, late qui splendeat, unus et alter
urn:cts:latinLit:phi0893.phi006:16	adsuitur pannus, cum lucus et ara Dianae
urn:cts:latinLit:phi0893.phi006:17	et properantis aquae per amoenos ambitus agros
urn:cts:latinLit:phi0893.phi006:18	aut flumen Rhenum aut pluvius describitur arcus;
urn:cts:latinLit:phi0893.phi006:19	sed nunc non erat his locus. et fortasse cupressum
urn:cts:latinLit:phi0893.phi006:20	scis simulare: quid hoc, si fractis enatat exspes
urn:cts:latinLit:phi0893.phi006:21	navibus, aere dato qui pingitur? amphora coepit
urn:cts:latinLit:phi0893.phi006:22	institui: currente rota cur urceus exit?
urn:cts:latinLit:phi0893.phi006:23	denique sit quodvis, simplex dumtaxat et unum.
urn:cts:latinLit:phi0893.phi006:24	maxima pars vatum, pater et iuvenes patre digni,
urn:cts:latinLit:phi0893.phi006:25	decipimur specie recti: brevis esse laboro,
urn:cts:latinLit:phi0893.phi006:26	obscurus fio; sectantem levia nervi
urn:cts:latinLit:phi0893.phi006:27	deficiunt animique; professus grandia turget;
urn:cts:latinLit:phi0893.phi006:28	serpit humi tutus nimium timidusque procellae:
urn:cts:latinLit:phi0893.phi006:29	qui variare cupit rem prodigialiter unam,
urn:cts:latinLit:phi0893.phi006:30	delphinum silvis adpingit, fluctibus aprum:
urn:cts:latinLit:phi0893.phi006:31	in vitium ducit culpae fuga, si caret arte.
urn:cts:latinLit:phi0893.phi006:32	Aemilium circa ludum faber imus et unguis
urn:cts:latinLit:phi0893.phi006:33	exprimet et mollis imitabitur aere capillos,
urn:cts:latinLit:phi0893.phi006:34	infelix operis summa, quia ponere totum
urn:cts:latinLit:phi0893.phi006:35	nesciet: hunc ego me, si quid componere curem,
urn:cts:latinLit:phi0893.phi006:36	non magis esse velim quam naso vivere pravo,
urn:cts:latinLit:phi0893.phi006:37	spectandum nigris oculis nigroque capillo.
urn:cts:latinLit:phi0893.phi006:38	sumite materiam vestris, qui scribitis, aequam
urn:cts:latinLit:phi0893.phi006:39	viribus et versate diu, quid ferre recusent,
urn:cts:latinLit:phi0893.phi006:40	quid valeant umeri. cui lecta potenter erit res,
urn:cts:latinLit:phi0893.phi006:41	nec facundia deseret hunc nec lucidus ordo.
urn:cts:latinLit:phi0893.phi006:42	ordinis haec virtus erit et venus, aut ego fallor,
urn:cts:latinLit:phi0893.phi006:43	ut iam nunc dicat iam nunc debentia dici,
urn:cts:latinLit:phi0893.phi006:44	pleraque differat et praesens in tempus omittat.
urn:cts:latinLit:phi0893.phi006:45	in verbis etiam tenuis cautusque serendis
urn:cts:latinLit:phi0893.phi006:45	hoc amet, hoc spernat promissi carminis auctor.
urn:cts:latinLit:phi0893.phi006:46	dixeris egregie, notum si callida verbum
urn:cts:latinLit:phi0893.phi006:47	reddiderit iunctura novum. si forte necesse est
urn:cts:latinLit:phi0893.phi006:48	indiciis monstrare recentibus abdita rerum et
urn:cts:latinLit:phi0893.phi006:50	fingere cinctutis non exaudita Cethegis,
urn:cts:latinLit:phi0893.phi006:51	continget dabiturque licentia sumpta pudenter,
urn:cts:latinLit:phi0893.phi006:52	et nova fictaque nuper habebunt verba fidem, si
urn:cts:latinLit:phi0893.phi006:53	Graeco fonte cadent parce detorta. quid autem
urn:cts:latinLit:phi0893.phi006:54	Caecilio Plautoque dabit Romanus ademptum
urn:cts:latinLit:phi0893.phi006:55	Vergilio Varioque? ego cur, adquirere pauca
urn:cts:latinLit:phi0893.phi006:56	si possum, invideor, cum lingua Catonis et Enni
urn:cts:latinLit:phi0893.phi006:57	sermonem patrium ditaverit et nova rerum
urn:cts:latinLit:phi0893.phi006:58	nomina protulerit? licuit semperque licebit
urn:cts:latinLit:phi0893.phi006:59	signatum praesente nota producere nomen.
urn:cts:latinLit:phi0893.phi006:60	ut silvae foliis pronos mutantur in annos,
urn:cts:latinLit:phi0893.phi006:61	prima cadunt: ita verborum vetus interit aetas,
urn:cts:latinLit:phi0893.phi006:62	et iuvenum ritu florent modo nata vigentque.
urn:cts:latinLit:phi0893.phi006:63	debemur morti nos nostraque: sive receptus
urn:cts:latinLit:phi0893.phi006:64	terra Neptunus classes Aquilonibus arcet,
urn:cts:latinLit:phi0893.phi006:65	regis opus, sterilisve diu palus aptaque remis
urn:cts:latinLit:phi0893.phi006:66	vicinas urbes alit et grave sentit aratrum,
urn:cts:latinLit:phi0893.phi006:67	seu cursum mutavit iniquum frugibus amnis
urn:cts:latinLit:phi0893.phi006:68	doctus iter melius: mortalia facta peribunt,
urn:cts:latinLit:phi0893.phi006:69	nedum sermonum stet honos et gratia vivax.
urn:cts:latinLit:phi0893.phi006:70	multa renascentur quae iam cecidere cadentque
urn:cts:latinLit:phi0893.phi006:71	quae nunc sunt in honore vocabula, si volet usus,
urn:cts:latinLit:phi0893.phi006:72	quem penes arbitrium est et ius et norma loquendi.
urn:cts:latinLit:phi0893.phi006:73	res gestae regumque ducumque et tristia bella
urn:cts:latinLit:phi0893.phi006:74	quo scribi possent numero, monstravit Homerus;
urn:cts:latinLit:phi0893.phi006:75	versibus inpariter iunctis querimonia primum,
urn:cts:latinLit:phi0893.phi006:76	post etiam inclusa est voti sententia compos;
urn:cts:latinLit:phi0893.phi006:77	quis tamen exiguos elegos emiserit auctor,
urn:cts:latinLit:phi0893.phi006:78	grammatici certant et adhuc sub iudice lis est;
urn:cts:latinLit:phi0893.phi006:79	Archilochum proprio rabies armavit iambo;
urn:cts:latinLit:phi0893.phi006:80	hunc socci cepere pedem grandesque cothurni,
urn:cts:latinLit:phi0893.phi006:81	alternis aptum sermonibus et popularis
urn:cts:latinLit:phi0893.phi006:82	vincentem strepitus et natum rebus agendis;
urn:cts:latinLit:phi0893.phi006:83	musa dedit fidibus Divos puerosque Deorum
urn:cts:latinLit:phi0893.phi006:84	et pugilem victorem et equum certamine primum
urn:cts:latinLit:phi0893.phi006:85	et iuvenum curas et libera vina referre:
urn:cts:latinLit:phi0893.phi006:86	descriptas servare vices operumque colores
urn:cts:latinLit:phi0893.phi006:87	cur ego si nequeo ignoroque poeta salutor?
urn:cts:latinLit:phi0893.phi006:88	cur nescire pudens prave quam discere malo?
urn:cts:latinLit:phi0893.phi006:89	versibus exponi tragicis res comica non volt;
urn:cts:latinLit:phi0893.phi006:90	indignatur item privatis ac prope socco
urn:cts:latinLit:phi0893.phi006:91	dignis carminibus narrari cena Thyestae:
urn:cts:latinLit:phi0893.phi006:92	singula quaeque locum teneant sortita decentem.
urn:cts:latinLit:phi0893.phi006:93	interdum tamen et vocem comoedia tollit
urn:cts:latinLit:phi0893.phi006:94	iratusque Chremes tumido delitigat ore;
urn:cts:latinLit:phi0893.phi006:95	et tragicus plerumque dolet sermone pedestri,
urn:cts:latinLit:phi0893.phi006:96	Telephus et Peleus cum pauper et exsul uterque
urn:cts:latinLit:phi0893.phi006:97	proiicit ampullas et sesquipedalia verba,
urn:cts:latinLit:phi0893.phi006:98	si curat cor spectantis tetigisse querella.
urn:cts:latinLit:phi0893.phi006:99	non satis est pulchra esse poemata: dulcia sunto
urn:cts:latinLit:phi0893.phi006:100	et quocumque volent animum auditoris agunto.
urn:cts:latinLit:phi0893.phi006:101	ut ridentibus adrident, ita flentibus adflent
urn:cts:latinLit:phi0893.phi006:102	humani voltus. si vis me flere, dolendum est
urn:cts:latinLit:phi0893.phi006:103	primum ipsi tibi: tum tua me infortunia laedent,
urn:cts:latinLit:phi0893.phi006:104	Telephe vel Peleu; male si mandata loqueris,
urn:cts:latinLit:phi0893.phi006:105	aut dormitabo aut ridebo. tristia maestum
urn:cts:latinLit:phi0893.phi006:106	voltum verba decent, iratum plena minarum,
urn:cts:latinLit:phi0893.phi006:107	ludentem lasciva, severum seria dictu.
urn:cts:latinLit:phi0893.phi006:108	format enim natura prius nos intus ad omnem
urn:cts:latinLit:phi0893.phi006:109	fortunarum habitum: iuvat aut inpellit ad iram
urn:cts:latinLit:phi0893.phi006:110	aut ad humum maerore gravi deducit et angit:
urn:cts:latinLit:phi0893.phi006:111	post effert animi motus interprete lingua.
urn:cts:latinLit:phi0893.phi006:112	si dicentis erunt fortunis absona dicta,
urn:cts:latinLit:phi0893.phi006:113	Romani tollent equites peditesque cachinnum.
urn:cts:latinLit:phi0893.phi006:114	intererit multum, Davusne loquatur an heros,
urn:cts:latinLit:phi0893.phi006:115	maturusne senex an adhuc florente iuventa
urn:cts:latinLit:phi0893.phi006:116	fervidus, et matrona potens an sedula nutrix,
urn:cts:latinLit:phi0893.phi006:117	mercatorne vagus cultorne virentis agelli,
urn:cts:latinLit:phi0893.phi006:118	Colchus an Assyrius, Thebis nutritus, an Argis.
urn:cts:latinLit:phi0893.phi006:119	aut famam sequere aut sibi convenientia finge
urn:cts:latinLit:phi0893.phi006:120	scriptor. honoratum si forte reponis Achillem,
urn:cts:latinLit:phi0893.phi006:121	inpiger, iracundus, inexorabilis, acer
urn:cts:latinLit:phi0893.phi006:122	iura neget sibi nata, nihil non adroget armis.
urn:cts:latinLit:phi0893.phi006:123	sit Medea ferox invictaque, flebilis Ino,
urn:cts:latinLit:phi0893.phi006:124	perfidus Ixion, Io vaga, tristis Orestes.
urn:cts:latinLit:phi0893.phi006:125	si quid inexpertum scaenae conmittis et audes
urn:cts:latinLit:phi0893.phi006:126	personam formare novam, servetur ad imum,
urn:cts:latinLit:phi0893.phi006:127	qualis ab incepto processerit, et sibi constet.
urn:cts:latinLit:phi0893.phi006:128	difficile est proprie communia dicere, tuque
urn:cts:latinLit:phi0893.phi006:129	rectius Iliacum carmen deducis in actus
urn:cts:latinLit:phi0893.phi006:130	quam si proferres ignota indictaque primus:
urn:cts:latinLit:phi0893.phi006:131	publica materies privati iuris erit, si
urn:cts:latinLit:phi0893.phi006:132	non circa vilem patulumque moraberis orbem
urn:cts:latinLit:phi0893.phi006:133	nec verbo verbum curabis reddere fidus
urn:cts:latinLit:phi0893.phi006:134	interpres nec desilies imitator in artum,
urn:cts:latinLit:phi0893.phi006:135	unde pedem proferre pudor vetet aut operis lex,
urn:cts:latinLit:phi0893.phi006:136	nec sic incipies, ut scriptor cyclicus olim:
urn:cts:latinLit:phi0893.phi006:137	'fortunam Priami cantabo et nobile bellum.'
urn:cts:latinLit:phi0893.phi006:138	quid dignum tanto feret hic promissor hiatu?
urn:cts:latinLit:phi0893.phi006:139	parturient montes, nascetur ridiculus mus.
urn:cts:latinLit:phi0893.phi006:140	quanto rectius hic, qui nil molitur inepte:
urn:cts:latinLit:phi0893.phi006:141	'dic mihi, Musa, virum, captae post tempora Troiae
urn:cts:latinLit:phi0893.phi006:142	qui mores hominum multorum vidit et urbes.'
urn:cts:latinLit:phi0893.phi006:143	non fumum ex fulgore, sed ex fumo dare lucem
urn:cts:latinLit:phi0893.phi006:144	cogitat, ut speciosa dehinc miracula promat,
urn:cts:latinLit:phi0893.phi006:145	Antiphaten, Scyllamque, et cum Cyclope Charybdim;
urn:cts:latinLit:phi0893.phi006:146	nec reditum Diomedis ab interitu Meleagri
urn:cts:latinLit:phi0893.phi006:147	nec gemino bellum Troianum orditur ab ovo:
urn:cts:latinLit:phi0893.phi006:148	semper ad eventum festinat et in medias res
urn:cts:latinLit:phi0893.phi006:149	non secus ac notas auditorem rapit et quae
urn:cts:latinLit:phi0893.phi006:150	desperat tractata nitescere posse relinquit
urn:cts:latinLit:phi0893.phi006:151	atque ita mentitur, sic veris falsa remiscet,
urn:cts:latinLit:phi0893.phi006:152	primo ne medium, medio ne discrepet imum.
urn:cts:latinLit:phi0893.phi006:153	tu, quid ego et populus mecum desideret, audi,
urn:cts:latinLit:phi0893.phi006:154	si plausoris eges aulaea manentis et usque
urn:cts:latinLit:phi0893.phi006:155	sessuri, donec cantor 'vos plaudite' dicat.
urn:cts:latinLit:phi0893.phi006:156	aetatis cuiusque notandi sunt tibi mores,
urn:cts:latinLit:phi0893.phi006:157	mobilibusque decor naturis dandus et annis.
urn:cts:latinLit:phi0893.phi006:158	reddere qui voces iam scit puer et pede certo
urn:cts:latinLit:phi0893.phi006:159	signat humum, gestit paribus conludere et iram
urn:cts:latinLit:phi0893.phi006:160	colligit ac ponit temere et mutatur in horas.
urn:cts:latinLit:phi0893.phi006:161	inberbis iuvenis, tandem custode remoto,
urn:cts:latinLit:phi0893.phi006:162	gaudet equis canibusque et aprici gramine campi,
urn:cts:latinLit:phi0893.phi006:163	cereus in vitium flecti, monitoribus asper,
urn:cts:latinLit:phi0893.phi006:164	utilium tardus provisor, prodigus aeris,
urn:cts:latinLit:phi0893.phi006:165	sublimis cupidusque et amata relinquere pernix.
urn:cts:latinLit:phi0893.phi006:166	conversis studiis aetas animusque virilis
urn:cts:latinLit:phi0893.phi006:167	quaerit opes et amicitias, inservit honori,
urn:cts:latinLit:phi0893.phi006:168	conmisisse cavet quod mox mutare laboret.
urn:cts:latinLit:phi0893.phi006:169	multa senem circumveniunt incommoda, vel quod
urn:cts:latinLit:phi0893.phi006:170	quaerit et inventis miser abstinet ac timet uti,
urn:cts:latinLit:phi0893.phi006:171	vel quod res omnis timide gelideque ministrat,
urn:cts:latinLit:phi0893.phi006:172	dilator, spe longus, iners avidusque futuri,
urn:cts:latinLit:phi0893.phi006:173	difficilis, querulus, laudator temporis acti
urn:cts:latinLit:phi0893.phi006:174	se puero, castigator censorque minorum.
urn:cts:latinLit:phi0893.phi006:175	multa ferunt anni venientes commoda secum,
urn:cts:latinLit:phi0893.phi006:176	multa recedentes adimunt: ne forte seniles
urn:cts:latinLit:phi0893.phi006:177	mandentur iuveni partes pueroque viriles:
urn:cts:latinLit:phi0893.phi006:178	semper in adiunctis aevoque morabitur aptis.
urn:cts:latinLit:phi0893.phi006:179	aut agitur res in scaenis aut acta refertur.
urn:cts:latinLit:phi0893.phi006:180	segnius inritant animos demissa per aurem
urn:cts:latinLit:phi0893.phi006:181	quam quae sunt oculis subiecta fidelibus et quae
urn:cts:latinLit:phi0893.phi006:182	ipse sibi tradit spectator: non tamen intus
urn:cts:latinLit:phi0893.phi006:183	digna geri promes in scaenam multaque tolles
urn:cts:latinLit:phi0893.phi006:184	ex oculis, quae mox narret facundia praesens:
urn:cts:latinLit:phi0893.phi006:185	ne pueros coram populo Medea trucidet
urn:cts:latinLit:phi0893.phi006:186	aut humana palam coquat exta nefarius atreus
urn:cts:latinLit:phi0893.phi006:187	aut in avem Procne vertatur, Cadmus in anguem.
urn:cts:latinLit:phi0893.phi006:188	quodcumque ostendis mihi sic, incredulus odi.
urn:cts:latinLit:phi0893.phi006:189	neve minor neu sit quinto productior actu
urn:cts:latinLit:phi0893.phi006:190	fabula quae posci volt et spectanda reponi.
urn:cts:latinLit:phi0893.phi006:191	nec Deus intersit, nisi dignus vindice nodus
urn:cts:latinLit:phi0893.phi006:192	inciderit, nec quarta loqui persona laboret.
urn:cts:latinLit:phi0893.phi006:193	actoris partis chorus officiumque virile
urn:cts:latinLit:phi0893.phi006:194	defendat, neu quid medios intercinat actus
urn:cts:latinLit:phi0893.phi006:195	quod non proposito conducat et haereat apte.
urn:cts:latinLit:phi0893.phi006:196	ille bonis faveatque et consilietur amice
urn:cts:latinLit:phi0893.phi006:197	et regat iratos et amet pacare tumentis,
urn:cts:latinLit:phi0893.phi006:198	ille dapes laudet mensae brevis, ille salubrem
urn:cts:latinLit:phi0893.phi006:199	iustitiam legesque et apertis otia portis,
urn:cts:latinLit:phi0893.phi006:200	ille tegat conmissa Deosque precetur et oret,
urn:cts:latinLit:phi0893.phi006:201	ut redeat miseris, abeat fortuna superbis.
urn:cts:latinLit:phi0893.phi006:202	tibia non, ut nunc orichalco, vincta tubaeque
urn:cts:latinLit:phi0893.phi006:203	aemula, sed tenuis simplexque foramine pauco
urn:cts:latinLit:phi0893.phi006:204	adspirare et adesse choris erat utilis atque
urn:cts:latinLit:phi0893.phi006:205	nondum spissa nimis complere sedilia flatu;
urn:cts:latinLit:phi0893.phi006:206	quo sane populus numerabilis, utpote parvos,
urn:cts:latinLit:phi0893.phi006:207	et frugi castusque verecundusque coibat.
urn:cts:latinLit:phi0893.phi006:208	postquam coepit agros extendere victor et urbis
urn:cts:latinLit:phi0893.phi006:209	latior amplecti murus vinoque diurno
urn:cts:latinLit:phi0893.phi006:210	placari Genius festis inpune diebus,
urn:cts:latinLit:phi0893.phi006:211	accessit numerisque modisque licentia maior.
urn:cts:latinLit:phi0893.phi006:212	indoctus quid enim saperet liberque laborum
urn:cts:latinLit:phi0893.phi006:213	rusticus urbano confusus, turpis honesto?
urn:cts:latinLit:phi0893.phi006:214	sic priscae motumque et luxuriem addidit arti
urn:cts:latinLit:phi0893.phi006:215	tibicen traxitque vagus per pulpita vestem;
urn:cts:latinLit:phi0893.phi006:216	sic etiam fidibus voces crevere severis,
urn:cts:latinLit:phi0893.phi006:217	et tulit eloquium insolitum facundia praeceps
urn:cts:latinLit:phi0893.phi006:218	utiliumque sagax rerum et divina futuri
urn:cts:latinLit:phi0893.phi006:219	sortilegis non discrepuit sententia Delphis.
urn:cts:latinLit:phi0893.phi006:220	carmine qui tragico vilem certavit ob hircum,
urn:cts:latinLit:phi0893.phi006:221	mox etiam agrestis Satyros nudavit et asper
urn:cts:latinLit:phi0893.phi006:222	incolumi gravitate iocum temptavit eo quod
urn:cts:latinLit:phi0893.phi006:223	inlecebris erat et grata novitate morandus
urn:cts:latinLit:phi0893.phi006:224	spectator functusque sacris et potus et exlex.
urn:cts:latinLit:phi0893.phi006:225	verum ita risores, ita commendare dicacis
urn:cts:latinLit:phi0893.phi006:226	conveniet Satyros, ita vertere seria ludo,
urn:cts:latinLit:phi0893.phi006:227	ne, quicumque Deus, quicumque adhibebitur heros,
urn:cts:latinLit:phi0893.phi006:228	regali conspectus in auro nuper et ostro,
urn:cts:latinLit:phi0893.phi006:229	migret in obscuras humili sermone tabernas
urn:cts:latinLit:phi0893.phi006:230	aut, dum vitat humum, nubis et inania captet.
urn:cts:latinLit:phi0893.phi006:231	effutire levis indigna tragoedia versus,
urn:cts:latinLit:phi0893.phi006:232	ut festis matrona moveri iussa diebus,
urn:cts:latinLit:phi0893.phi006:233	intererit Satyris paulum pudibunda protervis.
urn:cts:latinLit:phi0893.phi006:234	non ego inornata et dominantia nomina solum
urn:cts:latinLit:phi0893.phi006:235	verbaque, Pisones, Satyrorum scriptor amabo
urn:cts:latinLit:phi0893.phi006:236	nec sic enitar tragico differre colori,
urn:cts:latinLit:phi0893.phi006:237	ut nihil intersit, Davusne loquatur et audax
urn:cts:latinLit:phi0893.phi006:238	Pythias, emuncto lucrata Simone talentum,
urn:cts:latinLit:phi0893.phi006:239	an custos famulusque Dei Silenus alumni.
urn:cts:latinLit:phi0893.phi006:240	ex noto fictum carmen sequar, ut sibi quivis
urn:cts:latinLit:phi0893.phi006:241	speret idem, sudet multum frustraque laboret
urn:cts:latinLit:phi0893.phi006:242	ausus idem: tantum series iuncturaque pollet,
urn:cts:latinLit:phi0893.phi006:243	tantum de medio sumptis accedit honoris.
urn:cts:latinLit:phi0893.phi006:244	silvis deducti caveant, me iudice, Fauni,
urn:cts:latinLit:phi0893.phi006:245	ne velut innati triviis ac paene forenses.
urn:cts:latinLit:phi0893.phi006:246	aut nimium teneris iuvenentur versibus umquam
urn:cts:latinLit:phi0893.phi006:247	aut inmunda crepent ignominiosaque dicta.
urn:cts:latinLit:phi0893.phi006:248	offenduntur enim, quibus est equus et pater et res,
urn:cts:latinLit:phi0893.phi006:249	nec, siquid fricti ciceris probat et nucis emptor,
urn:cts:latinLit:phi0893.phi006:250	aequis accipiunt animis donantve corona.
urn:cts:latinLit:phi0893.phi006:251	syllaba longa brevi subiecta vocatur Iambus,
urn:cts:latinLit:phi0893.phi006:252	pes citus: unde etiam trimetris adcrescere iussit
urn:cts:latinLit:phi0893.phi006:253	nomen iambeis, cum senos redderet ictus,
urn:cts:latinLit:phi0893.phi006:254	primus ad extremum similis sibi: non ita pridem,
urn:cts:latinLit:phi0893.phi006:255	tardior ut paulo graviorque veniret ad auris,
urn:cts:latinLit:phi0893.phi006:256	spondeos stabilis in iura paterna recepit
urn:cts:latinLit:phi0893.phi006:257	commodus et patiens, non ut de sede secunda
urn:cts:latinLit:phi0893.phi006:258	cederet aut quarta socialiter. hic et in Acci
urn:cts:latinLit:phi0893.phi006:259	nobilibus trimetris adparet rarus et Enni
urn:cts:latinLit:phi0893.phi006:260	in scaenam missos cum magno pondere versus
urn:cts:latinLit:phi0893.phi006:261	aut operae celeris nimium curaque carentis
urn:cts:latinLit:phi0893.phi006:262	aut ignoratae premit artis crimine turpi.
urn:cts:latinLit:phi0893.phi006:263	non quivis videt inmodulata poemata iudex
urn:cts:latinLit:phi0893.phi006:264	et data Romanis venia est indigna poetis.
urn:cts:latinLit:phi0893.phi006:265	idcircone vager scribamque licenter? an omnis
urn:cts:latinLit:phi0893.phi006:266	visuros peccata putem mea, tutus et intra
urn:cts:latinLit:phi0893.phi006:267	spem veniae cautus? vitavi denique culpam,
urn:cts:latinLit:phi0893.phi006:268	non laudem merui. vos exemplaria Graeca
urn:cts:latinLit:phi0893.phi006:269	nocturna versate manu, versate diurna.
urn:cts:latinLit:phi0893.phi006:270	at nostri proavi Plautinos et numeros et
urn:cts:latinLit:phi0893.phi006:271	laudavere sales, nimium patienter utrumque,
urn:cts:latinLit:phi0893.phi006:272	ne dicam stulte, mirati, si modo ego et vos
urn:cts:latinLit:phi0893.phi006:273	scimus inurbanum lepido seponere dicto
urn:cts:latinLit:phi0893.phi006:274	legitimumque sonum digitis callemus et aure.
urn:cts:latinLit:phi0893.phi006:275	ignotum tragicae genus invenisse Camenae
urn:cts:latinLit:phi0893.phi006:276	dicitur et plaustris vexisse poemata Thespis,
urn:cts:latinLit:phi0893.phi006:277	quae canerent agerentque peruncti faecibus ora.
urn:cts:latinLit:phi0893.phi006:278	post hunc personae pallaeque repertor honestae
urn:cts:latinLit:phi0893.phi006:279	Aeschylus et modicis instravit pulpita tignis
urn:cts:latinLit:phi0893.phi006:280	et docuit magnumque loqui nitique cothurno.
urn:cts:latinLit:phi0893.phi006:281	successit vetus his comoedia, non sine multa
urn:cts:latinLit:phi0893.phi006:282	laude; sed in vitium libertas excidit et vim
urn:cts:latinLit:phi0893.phi006:283	dignam lege regi: lex est accepta chorusque
urn:cts:latinLit:phi0893.phi006:284	turpiter obticuit sublato iure nocendi.
urn:cts:latinLit:phi0893.phi006:285	nil intemptatum nostri liquere poetae
urn:cts:latinLit:phi0893.phi006:286	nec minimum meruere decus vestigia Graeca
urn:cts:latinLit:phi0893.phi006:287	ausi deserere et celebrare domestica facta
urn:cts:latinLit:phi0893.phi006:288	vel qui praetextas vel qui docuere togatas.
urn:cts:latinLit:phi0893.phi006:289	nec virtute foret clarisve potentius armis
urn:cts:latinLit:phi0893.phi006:290	quam lingua Latium, si non offenderet unum
urn:cts:latinLit:phi0893.phi006:291	quemque poetarum limae labor et mora. vos, o
urn:cts:latinLit:phi0893.phi006:292	Pompilius sanguis, carmen reprehendite, quod non
urn:cts:latinLit:phi0893.phi006:293	multa dies et multa litura coercuit atque
urn:cts:latinLit:phi0893.phi006:294	praesectum deciens non castigavit ad unguem.
urn:cts:latinLit:phi0893.phi006:295	ingenium misera quia fortunatius arte
urn:cts:latinLit:phi0893.phi006:296	credit et excludit sanos Helicone poetas
urn:cts:latinLit:phi0893.phi006:297	Democritus, bona pars non unguis ponere curat,
urn:cts:latinLit:phi0893.phi006:298	non barbam, secreta petit loca, balnea vitat.
urn:cts:latinLit:phi0893.phi006:299	nanciscetur enim pretium nomenque poetae,
urn:cts:latinLit:phi0893.phi006:300	si tribus Anticyris caput insanabile numquam
urn:cts:latinLit:phi0893.phi006:301	tonsori Licino conmiserit. o ego laevus,
urn:cts:latinLit:phi0893.phi006:302	qui purgor bilem sub verni temporis horam.
urn:cts:latinLit:phi0893.phi006:303	non alius faceret meliora poemata; verum
urn:cts:latinLit:phi0893.phi006:304	nil tanti est. ergo fungar vice cotis, acutum
urn:cts:latinLit:phi0893.phi006:305	reddere quae ferrum valet exsors ipsa secandi;
urn:cts:latinLit:phi0893.phi006:306	munus et officium, nil scribens ipse, docebo,
urn:cts:latinLit:phi0893.phi006:307	unde parentur opes, quid alat formetque poetam,
urn:cts:latinLit:phi0893.phi006:308	quid deceat, quid non, quo virtus, quo ferat error.
urn:cts:latinLit:phi0893.phi006:309	scribendi recte sapere est et principium et fons.
urn:cts:latinLit:phi0893.phi006:310	rem tibi Socraticae poterunt ostendere chartae
urn:cts:latinLit:phi0893.phi006:311	verbaque provisam rem non invita sequentur.
urn:cts:latinLit:phi0893.phi006:312	qui didicit, patriae quid debeat et quid amicis,
urn:cts:latinLit:phi0893.phi006:313	quo sit amore parens, quo frater amandus et hospes,
urn:cts:latinLit:phi0893.phi006:314	quod sit conscripti, quod iudicis officium, quae
urn:cts:latinLit:phi0893.phi006:315	partes in bellum missi ducis, ille profecto
urn:cts:latinLit:phi0893.phi006:316	reddere personae scit convenientia cuique.
urn:cts:latinLit:phi0893.phi006:317	respicere exemplar vitae morumque iubebo
urn:cts:latinLit:phi0893.phi006:318	doctum imitatorem et vivas hinc ducere voces.
urn:cts:latinLit:phi0893.phi006:319	interdum speciosa locis morataque recte
urn:cts:latinLit:phi0893.phi006:320	fabula nullius veneris, sine pondere et arte,
urn:cts:latinLit:phi0893.phi006:321	valdius oblectat populum meliusque moratur
urn:cts:latinLit:phi0893.phi006:322	quam versus inopes rerum nugaeque canorae.
urn:cts:latinLit:phi0893.phi006:323	Graiis ingenium, Graiis dedit ore rotundo
urn:cts:latinLit:phi0893.phi006:324	Musa loqui, praeter laudem nullius avaris.
urn:cts:latinLit:phi0893.phi006:325	Romani pueri longis rationibus assem
urn:cts:latinLit:phi0893.phi006:326	discunt in partis centum diducere. 'dicat
urn:cts:latinLit:phi0893.phi006:327	filius Albini: si de quincunce remota est
urn:cts:latinLit:phi0893.phi006:328	uncia, quid superat? poteras dixisse.' 'triens.' 'eu,
urn:cts:latinLit:phi0893.phi006:329	rem poteris servare tuam. redit uncia, quid fit?'
urn:cts:latinLit:phi0893.phi006:330	'semis.' an, haec animos aerugo et cura peculi
urn:cts:latinLit:phi0893.phi006:331	cum semel imbuerit, speremus carmina fingi
urn:cts:latinLit:phi0893.phi006:332	posse linenda cedro et levi servanda cupresso?
urn:cts:latinLit:phi0893.phi006:333	aut prodesse volunt aut delectare poetae
urn:cts:latinLit:phi0893.phi006:334	aut simul et iucunda et idonea dicere vitae.
urn:cts:latinLit:phi0893.phi006:335	quidquid praecipies, esto brevis, ut cito dicta
urn:cts:latinLit:phi0893.phi006:336	percipiant animi dociles teneantque fideles:
urn:cts:latinLit:phi0893.phi006:337	omne supervacuum pleno de pectore manat.
urn:cts:latinLit:phi0893.phi006:338	ficta voluptatis causa sint proxima veris:
urn:cts:latinLit:phi0893.phi006:339	ne quodcumque volet poscat sibi fabula credi
urn:cts:latinLit:phi0893.phi006:340	neu pransae Lamiae vivum puerum extrahat alvo.
urn:cts:latinLit:phi0893.phi006:341	centuriae seniorum agitant expertia frugis,
urn:cts:latinLit:phi0893.phi006:342	celsi praetereunt austera poemata Rhamnes:
urn:cts:latinLit:phi0893.phi006:343	omne tulit punctum, qui miscuit utile dulci
urn:cts:latinLit:phi0893.phi006:344	lectorem delectando pariterque monendo.
urn:cts:latinLit:phi0893.phi006:345	hic meret aera liber Sosiis, hic et mare transit
urn:cts:latinLit:phi0893.phi006:346	et longum noto scriptori prorogat aevum.
urn:cts:latinLit:phi0893.phi006:347	sunt delicta tamen, quibus ignovisse velimus:
urn:cts:latinLit:phi0893.phi006:348	nam neque chorda sonum reddit quem volt manus et mens,
urn:cts:latinLit:phi0893.phi006:349	poscentique gravem persaepe remittit acutum,
urn:cts:latinLit:phi0893.phi006:350	nec semper feriet quodcumque minabitur arcus.
urn:cts:latinLit:phi0893.phi006:351	verum ubi plura nitent in carmine, non ego paucis
urn:cts:latinLit:phi0893.phi006:352	offendar maculis, quas aut incuria fudit
urn:cts:latinLit:phi0893.phi006:353	aut humana parum cavit natura. quid ergo est?
urn:cts:latinLit:phi0893.phi006:354	ut scriptor si peccat idem librarius usque,
urn:cts:latinLit:phi0893.phi006:355	quamvis est monitus, venia caret, et citharoedus
urn:cts:latinLit:phi0893.phi006:356	ridetur, chorda qui semper oberrat eadem,
urn:cts:latinLit:phi0893.phi006:357	sic mihi, qui multum cessat, fit Choerilus ille,
urn:cts:latinLit:phi0893.phi006:358	quem bis terve bonum cum risu miror; et idem
urn:cts:latinLit:phi0893.phi006:359	indignor, quandoque bonus dormitat Homerus;
urn:cts:latinLit:phi0893.phi006:360	verum operi longo fas est obrepere somnum.
urn:cts:latinLit:phi0893.phi006:361	ut pictura poesis: erit quae, si propius stes,
urn:cts:latinLit:phi0893.phi006:362	te capiat magis, et quaedam, si longius abstes;
urn:cts:latinLit:phi0893.phi006:363	haec amat obscurum, volet haec sub luce videri,
urn:cts:latinLit:phi0893.phi006:364	iudicis argutum quae non formidat acumen;
urn:cts:latinLit:phi0893.phi006:365	haec placuit semel, haec deciens repetita placebit.
urn:cts:latinLit:phi0893.phi006:366	o maior iuvenum, quamvis et voce paterna
urn:cts:latinLit:phi0893.phi006:367	fingeris ad rectum et per te sapis, hoc tibi dictum
urn:cts:latinLit:phi0893.phi006:368	tolle memor, certis medium et tolerabile rebus
urn:cts:latinLit:phi0893.phi006:369	recte concedi: consultus iuris et actor
urn:cts:latinLit:phi0893.phi006:370	causarum mediocris abest virtute diserti
urn:cts:latinLit:phi0893.phi006:371	Messallae nec scit quantum Cascellius Aulus,
urn:cts:latinLit:phi0893.phi006:372	sed tamen in pretio est: mediocribus esse poetis
urn:cts:latinLit:phi0893.phi006:373	non homines, non Di, non concessere columnae.
urn:cts:latinLit:phi0893.phi006:374	ut gratas inter mensas symphonia discors
urn:cts:latinLit:phi0893.phi006:375	et crassum unguentum et Sardo cum melle papaver
urn:cts:latinLit:phi0893.phi006:376	offendunt, poterat duci quia cena sine istis:
urn:cts:latinLit:phi0893.phi006:377	sic animis natum inventumque poema iuvandis,
urn:cts:latinLit:phi0893.phi006:378	si paulum summo decessit, vergit ad imum.
urn:cts:latinLit:phi0893.phi006:379	ludere qui nescit, campestribus abstinet armis
urn:cts:latinLit:phi0893.phi006:380	indoctusque pilae discive trochive quiescit,
urn:cts:latinLit:phi0893.phi006:381	ne spissae risum tollant inpune coronae:
urn:cts:latinLit:phi0893.phi006:382	qui nescit versus, tamen audet fingere. quidni?
urn:cts:latinLit:phi0893.phi006:383	liber et ingenuus, praesertim census equestrem
urn:cts:latinLit:phi0893.phi006:384	summam nummorum vitioque remotus ab omni.
urn:cts:latinLit:phi0893.phi006:385	tu nihil invita dices faciesve Minerva:
urn:cts:latinLit:phi0893.phi006:386	id tibi iudicium est, ea mens. siquid tamen olim
urn:cts:latinLit:phi0893.phi006:387	scripseris, in Meti descendat iudicis auris
urn:cts:latinLit:phi0893.phi006:388	et patris et nostras nonumque prematur in annum
urn:cts:latinLit:phi0893.phi006:389	membranis intus positis: delere licebit,
urn:cts:latinLit:phi0893.phi006:390	quod non edideris, nescit vox missa reverti.
urn:cts:latinLit:phi0893.phi006:391	silvestris homines sacer interpresque Deorum
urn:cts:latinLit:phi0893.phi006:392	caedibus et victu foedo deterruit Orpheus,
urn:cts:latinLit:phi0893.phi006:393	dictus ob hoc lenire tigres rabidosque leones;
urn:cts:latinLit:phi0893.phi006:394	dictus et Amphion, Thebanae conditor urbis,
urn:cts:latinLit:phi0893.phi006:395	saxa movere sono testudinis et prece blanda
urn:cts:latinLit:phi0893.phi006:396	ducere quo vellet. fuit haec sapientia quondam,
urn:cts:latinLit:phi0893.phi006:397	publica privatis secernere, sacra profanis,
urn:cts:latinLit:phi0893.phi006:398	concubitu prohibere vago, dare iura maritis,
urn:cts:latinLit:phi0893.phi006:399	oppida moliri, leges incidere ligno.
urn:cts:latinLit:phi0893.phi006:400	sic honor et nomen divinis vatibus atque
urn:cts:latinLit:phi0893.phi006:401	carminibus venit. post hos insignis Homerus
urn:cts:latinLit:phi0893.phi006:402	Tyrtaeusque mares animos in Martia bella
urn:cts:latinLit:phi0893.phi006:403	versibus exacuit; dictae per carmina sortes
urn:cts:latinLit:phi0893.phi006:404	et vitae monstrata via est et gratia regum
urn:cts:latinLit:phi0893.phi006:405	Pieriis temptata modis ludusque repertus
urn:cts:latinLit:phi0893.phi006:406	et longorum operum finis: ne forte pudori
urn:cts:latinLit:phi0893.phi006:407	sit tibi Musa lyrae sollers et cantor Apollo.
urn:cts:latinLit:phi0893.phi006:408	natura fieret laudabile carmen an arte,
urn:cts:latinLit:phi0893.phi006:409	quaesitum est: ego nec studium sine divite vena
urn:cts:latinLit:phi0893.phi006:410	nec rude quid prosit video ingenium: alterius sic
urn:cts:latinLit:phi0893.phi006:411	altera poscit opem res et coniurat amice.
urn:cts:latinLit:phi0893.phi006:412	qui studet optatam cursu contingere metam,
urn:cts:latinLit:phi0893.phi006:413	multa tulit fecitque puer, sudavit et alsit,
urn:cts:latinLit:phi0893.phi006:414	abstinuit venere et vino; qui Pythia cantat
urn:cts:latinLit:phi0893.phi006:415	tibicen, didicit prius extimuitque magistrum.
urn:cts:latinLit:phi0893.phi006:416	nunc satis est dixisse 'ego mira poemata pango;
urn:cts:latinLit:phi0893.phi006:417	occupet extremum scabies; mihi turpe relinqui est
urn:cts:latinLit:phi0893.phi006:418	et quod non didici sane nescire fateri'.
urn:cts:latinLit:phi0893.phi006:419	ut praeco, ad merces turbam qui cogit emendas,
urn:cts:latinLit:phi0893.phi006:420	adsentatores iubet ad lucrum ire poeta
urn:cts:latinLit:phi0893.phi006:421	dives agris, dives positis in fenore nummis.
urn:cts:latinLit:phi0893.phi006:422	si vero est, unctum qui recte ponere possit
urn:cts:latinLit:phi0893.phi006:423	et spondere levi pro paupere et eripere artis
urn:cts:latinLit:phi0893.phi006:424	litibus inplicitum, mirabor, si sciet inter-
urn:cts:latinLit:phi0893.phi006:425	noscere mendacem verumque beatus amicum.
urn:cts:latinLit:phi0893.phi006:426	tu seu donaris seu quid donare voles cui,
urn:cts:latinLit:phi0893.phi006:427	nolito ad versus tibi factos ducere plenum
urn:cts:latinLit:phi0893.phi006:428	laetitiae; clamabit enim 'pulchre! bene! recte!'
urn:cts:latinLit:phi0893.phi006:429	pallescet, super his etiam stillabit amicis
urn:cts:latinLit:phi0893.phi006:430	ex oculis rorem, saliet, tundet pede terram.
urn:cts:latinLit:phi0893.phi006:431	ut, qui conducti plorant in funere, dicunt
urn:cts:latinLit:phi0893.phi006:432	et faciunt prope plura dolentibus ex animo, sic
urn:cts:latinLit:phi0893.phi006:433	derisor vero plus laudatore movetur.
urn:cts:latinLit:phi0893.phi006:434	reges dicuntur multis urgere culillis
urn:cts:latinLit:phi0893.phi006:435	et torquere mero, quem perspexisse laborent
urn:cts:latinLit:phi0893.phi006:436	an sit amicitia dignus; si carmina condes,
urn:cts:latinLit:phi0893.phi006:437	numquam te fallent animi sub vulpe latentes.
urn:cts:latinLit:phi0893.phi006:438	Quintilio siquid recitares, 'corrige sodes
urn:cts:latinLit:phi0893.phi006:439	hoc' aiebat 'et hoc'. mulius te posse negares
urn:cts:latinLit:phi0893.phi006:440	bis terque expertum frustra: delere iubebat
urn:cts:latinLit:phi0893.phi006:441	et male tornatos incudi reddere versus.
urn:cts:latinLit:phi0893.phi006:442	si defendere delictum quam vertere malles,
urn:cts:latinLit:phi0893.phi006:443	nullum ultra verbum aut operam insumebat inanem,
urn:cts:latinLit:phi0893.phi006:444	quin sine rivali teque et tua solus amares.
urn:cts:latinLit:phi0893.phi006:445	vir bonus et prudens versus reprehendet inertis,
urn:cts:latinLit:phi0893.phi006:446	culpabit duros, incomptis adlinet atrum
urn:cts:latinLit:phi0893.phi006:447	transverso calamo signum, ambitiosa recidet
urn:cts:latinLit:phi0893.phi006:448	ornamenta, parum claris lucem dare coget,
urn:cts:latinLit:phi0893.phi006:449	arguet ambigue dictum, mutanda notabit:
urn:cts:latinLit:phi0893.phi006:450	fiet Aristarchus; non dicet 'cur ego amicum
urn:cts:latinLit:phi0893.phi006:451	offendam in nugis?' hae nugae seria ducent
urn:cts:latinLit:phi0893.phi006:452	in mala derisum semel exceptumque sinistre.
urn:cts:latinLit:phi0893.phi006:453	ut mala quem scabies aut morbus regius urget
urn:cts:latinLit:phi0893.phi006:454	aut fanaticus error et iracunda Diana,
urn:cts:latinLit:phi0893.phi006:455	vesanum tetigisse timent fugiuntque poetam
urn:cts:latinLit:phi0893.phi006:456	qui sapiunt, agitant pueri incautique sequuntur.
urn:cts:latinLit:phi0893.phi006:457	hic, dum sublimis versus ructatur et errat,
urn:cts:latinLit:phi0893.phi006:458	si veluti merulis intentus decidit auceps
urn:cts:latinLit:phi0893.phi006:459	in puteum foveamve, licet 'succurrite' longum
urn:cts:latinLit:phi0893.phi006:460	clamet, 'io cives', non sit qui tollere curet.
urn:cts:latinLit:phi0893.phi006:461	si curet quis opem ferre et demittere funem,
urn:cts:latinLit:phi0893.phi006:462	'qui scis, an prudens huc se deiecerit atque
urn:cts:latinLit:phi0893.phi006:463	servari nolit?' dicam siculique poetae
urn:cts:latinLit:phi0893.phi006:464	narrabo interitum. 'Deus inmortalis haberi
urn:cts:latinLit:phi0893.phi006:465	dum cupit Empedocles, ardentem frigidus Aetnam
urn:cts:latinLit:phi0893.phi006:466	insiluit. sit ius liceatque perire poetis:
urn:cts:latinLit:phi0893.phi006:467	invitum qui servat, idem facit occidenti.
urn:cts:latinLit:phi0893.phi006:468	nec semel hoc fecit nec, si retractus erit, iam
urn:cts:latinLit:phi0893.phi006:469	fiet homo et ponet famosae mortis amorem.
urn:cts:latinLit:phi0893.phi006:470	nec satis adparet, cur versus factitet, utrum
urn:cts:latinLit:phi0893.phi006:471	minxerit in patrios cineres an triste bidental
urn:cts:latinLit:phi0893.phi006:472	moverit incestus: certe furit ac velut ursus,
urn:cts:latinLit:phi0893.phi006:473	obiectos caveae valuit si frangere clatros,
urn:cts:latinLit:phi0893.phi006:474	indoctum doctumque fugat recitator acerbus;
urn:cts:latinLit:phi0893.phi006:475	quem vero arripuit, tenet occiditque legendo,
urn:cts:latinLit:phi0893.phi006:476	non missura cutem, nisi plena cruoris, hirudo.'
